---
layout: ../layouts/AboutLayout.astro
title: "About"
---
![Io e Mirò a Ponte allo Spino](/images/ponte-allo-spino.jpg)

Sono nato a Foggia, città nella quale per diversi decenni ho espiato non so bene quale colpa; ora vivo a Siena, dove lavoro come tutor coordinatore di Filosofia e Scienze Umane all’Università (campus di Arezzo).

La mia formazione comprende una laurea in Pedagogia, tre perfezionamenti (Bioetica, Filosofia del contesto formativo e delle dinamiche interpersonali e gruppali, Philosophy for Children / Philosophy for Community) ed un dottorato di ricerca in Dinamiche formative e educazione alla politica, conseguiti alle università di Bari e Firenze. Molto di più devo ai libri scoperti e studiati autonomamente, agli incontri casuali, agli amici.

Obiettore di coscienza per profonda convinzione, ho cominciato negli anni Novanta a studiare la teoria della nonviolenza. Ne è venuto fuori, nel ’99, un primo libro su Aldo Capitini, cui negli anni sono seguiti studi su Gandhi, sul pensiero nonviolento, su Danilo Dolci. Da qualche tempo mi occupo soprattutto di buddhismo e di filosofia comparata ed interculturale.

Mi definirei un buddhista di tradizione theravada, se non fossi consapevole che una definizione simile implica un attaccamento che è incompatibile con il buddhismo.

Come pedagogista, i miei interessi di ricerca vanno verso la pedagogia antiautoritaria e libertaria. Nel 2011 ho fondato con alcuni amici la rivista Educazione Democratica, di cui sono stato il direttore scientifico fino a quando ha cessato le pubblicazioni, nel 2015. Attualmente sono membro della Comunità di ricerca della rivista Educazione Aperta, di cui sono anche il direttore responsabile. Per la casa editrice Ledizioni dirigo la collana Ianus. Educazione e cambiamento sociale.

Nel 2014 ho conseguito l’abilitazione all’insegnamento universitario della Filosofia Morale.

Sono vegetariano fin dall’adolescenza. Ritengo che ogni essere vivente – compresi insetti e piante – abbia un diritto alla vita che può essere negato dall’essere umano soltanto per la sopravvivenza, e solo se non esistono alternative.

Sono ateo. E lo sarei anche se fossi credente.

Vivo con Xhokonda, nostro figlio Ermes e il cane Mirò Chomsky (con me nella foto alla pieve di Ponte allo Spino).

 