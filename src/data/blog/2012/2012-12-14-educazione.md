---
title: Educazione?
author: Antonio Vigilante
pubDatetime: 2012-12-14
tags: 
  - educazione
  - scuola
description: La scuola e i mali della società.
---

Questa mattina ho posto nella mia terza la domanda: Che cosa vuo dire educare? Dalla raccolta di idee è emerso il seguente quadro:

![Lavagna](/images/2012-12-14-educazione.jpg)

Ci sono diverse cose interessanti su questa lavagna. In genere quando faccio questa domanda accade che quasi tutti rispondano che educare è imporre le regole; qui invece emergono aspetti più raffinati, come "tirare fuori i valori", "formare la personalità" e "portare al rispetto degli altri" - e sorprende quel "non imporre nulla".

La discussione di questi punti ci ha portati a riflettere sulla relazione educativa. Cosa accade quando uno educa un altro? Che tipo di relazione è? Tutti sono stati d'accordo nel ritenere che sia un rapporto biunivoco, di dare e ricevere: anche l'educando, in qualche modo, educa l'educatore. Quindi ci siamo chiesti in che modo l'educazione ha a che fare con la società. La vera educazione non riproduce la società, ma cerca di cambiarla, sottoponendola a critica. Cosa non va della società? Cinque cose, dicono gli studenti: l'egoismo, la corruzione, il vendersi, la falsità, la violenza. Non è sufficiente che chi educa critichi questi aspetti della società. Occorre che l'educazione, se vuole preparare la società di domani, sia libera da questi mali.

Ma la scuola è libera da questi mali? La risposta è unanime: no, non lo è.
