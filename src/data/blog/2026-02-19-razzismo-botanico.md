---
title: "Il razzismo botanico"
pubDatetime: 2026-02-19
tags:
 - alberi
 - oclocrazia
draft: true
description: >
  C'è un vero accanimento contro i pini marittimi, tale da far pensare a una sorta di 
  razzismo botanico. In generale, sembra che non si sia in grado di apprezzare il valore
  della vita vegetale. E forse c'entra anche lo specismo degli antispecisti.
---

Nel mio quartiere il Comune di Siena ha abbattuto qualche giorno fa tre pini marittimi. Alberi maestosi, in perfetta salute, situati in un parco urbano e dunque senza alcun problema legato a danni all'asfalto. Non mi risulta che vi sia stata alcuna consultazione dei cittadini. E se l'abbattimento dei pini di Piazza Amendola, a dicembre dello scorso anno, ha suscitato qualche polemica, questo abbattimento è passato del tutto sotto silenzio. Un lavoro pulito.

L'abbattimento dei pini marittimi può contare su un ampio consenso, abbastanza trasversale dal punto di vista politico. E che si basa su due argomenti. Il primo è che i pini marittimi sono, appunto, marittimi, e per questo sono fuori luogo in un ambiente urbano. Un argomento evidentemente risibile, per la semplice ragione che nessuna specie arborea nasce urbana: ogni albero ha un suo ambiente naturale. Gli ulivi stanno bene sulle colline o nelle pianure che costeggiano il mare, i pioppi e le querce nei boschi, gli abeti caratterizzano le selve delle zone più fredde e così via. E tutti questi alberi segnano al tempo stesso i nostri paesaggi urbani, contribuendo in modo fondamentale alla qualità dell'aria e alla salute dell'ecosistema. Peraltro, c'è da chiedersi cosa ne sarebbe di Roma - città che non è propriamente sulla costa - se si abbattessero tutti i pini marittimi. Il secondo argomento è che i pini sono pericolosi. Anche questo tutt'altro che solido, perché qualsiasi albero, se non curato, è pericoloso. Proprio a Roma nel dicembre del 2023 [una donna è morta schiacciata da un albero](https://roma.corriere.it/notizie/cronaca/26_febbraio_11/morte-francesca-ianni-era-malato-il-pioppo-che-la-uccise-ma-la-patologia-carie-bianca-non-fu-diagnosticata-3fe229b5-5d0c-4002-a874-86c721ae9xlk.shtml). Non era un pino marittimo, ma un pioppo cipressino. E la morte è stata causata, secondo la Procura, da una patologia della pianta non diagnosticata. Dall'incuria, dunque. Né sono risolutive le proteste per i danni causati all'asfalto, che possono essere resi minimi con interventi tecnici come le bio-barriere, l'uso di asfalto poroso o il *root training*. Nessun intervento è possibile, però, senza un preventivo riconoscimento del valore. Che manca nel caso dei pini.

Mi chiedo se non si possa parlare di una sorta di *razzismo vegetale*, che si concentra sui pini marittimi con meccanismi non troppo diversi da quelli del razzismo verso gli esseri umani: la convinzione che occupino un posto che non spetta loro (sono marittimo, sono stranieri: non è questo il loro posto); sporcano, danno problemi, sono pericolosi; e richiedono risorse pubbliche. Meglio rimuoverli a favore di alte specie, più facilmente integrabili, più pulite, più gradevoli. E naturalmente facciamo finta di nulla quando qualcuno viene ammazzato da un albero che non sia un pino marittimo, così come minimizziamo gli episodi di cronaca che hanno come protagonisti gli italiani. Occuparci di *tutti* gli alberi che cadono e di *tutte* le persone che delinquono significa occuparsi di problemi strutturali: la cura del verde pubblico, la cura pubblica delle crescita, del besessere, della felicità degli esseri umani. Significa fare politica nel senso più autentico, quella che si prende cura degli esseri. Abbattere un albero sano non è politica, ma *oclocrazia*: un esercizio del potere (o meglio: del dominio) mosso da pregiudizi e istinti irrazionali.

