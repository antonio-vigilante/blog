---
title: "La pedagogia è una scienza?"
author: Antonio Vigilante
pubDatetime: 2026-02-16
tags:
 - pedagogia
 - scuola
draft: true
description: >
---

Non ho visto il documentario *D’istruzione pubblica* di Federico Greco e Mirko Melchiorre, e perciò non sono granché in grado di valutare le polemiche che sta suscitando. Una cosa però mi colpisce in un articolo di Lorenzo Varaldo comparso sul [numero di oggi](https://www.editorialedomani.it/pedagogia-ed-estremismi-discutiamone-senza-falsita-g4c0whfe) di *Domani* (purtroppo il nome del giornale si presta a questi bisticci). Varaldo, un dirigente scolastico protagonista del documentario, rispondendo a Raimo scrive, tra l'altro:

>Vicina alla filosofia, la pedagogia, nobile branca della conoscenza, non può essere compresa tra le “scienze esatte”, in particolare nella sua trasposizione nella didattica, che deve adattarsi quotidianamente alle condizioni e ai risultati. Il film risulta allora un atto di accusa non della pedagogia o di pedagogisti illustri, ma dello sclerotizzare e dogmatizzare alcune teorie.

Si tratta di una replica all'affermazione di Raimo che il documentario contiene  una «offensiva scomposta alla pedagogia in generale (soprattutto quella democratica e attiva) trattata come una pseudoscienza asservita al discorso del capitale». Non avendo visto il film non sono in grado di valutare la critica di Raimo; posso dire due cose però sulla replica di Varaldo.

Amo molto la filosofia, e mi considero tutto sommato fortunato per essermi formato, come pedagogista, in anni in cui studiare pedagogia significava anche studiare molta filosofia. Nel mio caso, più filosofia che pedagogia: perché a fronte di due esami di pedagogia ho sostenuto sette esami di filosofia (due di storia della filosofia, due di filosofia teoretica, uno di storia della filosofia medievale, uno di filosofia morale e uno scritto di cultura filosofica). Era l'impostazione gentiliana, che voleva che la pedagogia non fosse altro che un certo tipo di filosofia. Ma già in quegli anni, nonostante l'impianto fosse ancora gentiliano, era chiaro che essere pedagogisti vuol dire anche studiare molta psicologia, sociologia, antropologia culturale. Sostenere oggi che la pedagogia è *vicina alla filosofia* è diciamo così singolare.

Poco oltre Varaldo afferma ancora che «la scuola della Repubblica non può fondarsi su un preside più o meno illuminato o reazionario, né su una pedagogia specifica, ma su un sistema ancorato agli articoli 3, 33 e 34 della Costituzione».







