---
title: Cent'anni di Arturo Paoli
author: Antonio Vigilante
pubDatetime: 2012-11-30
tags: 
  - Arturo Paoli
  - cristianesimo
  - nonviolenza
description: Il Dio che è nei poveri.
---

![](/images/paoli.jpg)

Frontespizio di _Ancora cercate ancora_, con dedica |

Oggi [Arturo Paoli](http://it.wikipedia.org/wiki/Arturo_Paoli) compie cent'anni.

In un'altra Italia, sarebbe festeggiato come uno dei più grandi uomini della nazione. Nell'Italia che abbiamo è una antica quercia solitaria, che parla con voce ferma ma sottile solo ai pochi che hanno voglia di ascoltarla.

Una delle cose che mi interessano da un po' è la possibilità di incontro tra credenti ed atei. Mi pare che questo incontro sia possibile in due dimensioni, che non so come e quanto siano conciliabili: la mistica e la prassi. La mistica, poiché Dio può essere una consolazione dell'io, il sostegno e puntello metafisico del soggetto - e il mistico e l'ateo possono procedere insieme verso il "Dio prima di Dio". La prassi, perché anche l'ateo può riconoscere quel _Dio-nei-poveri_ che Vivekananda e Gandhi chiamavano _Daridranarayana_. Fratel Arturo è uno di quei pensatori religiosi con i quali un ateo può dialogare sulla base della prassi. In _Camminando s'apre cammino_ (Cittadella,  Assisi 1994) afferma che la divisione dei cristiani sta nel pensare Cristo "attraverso la filosofia dell'essere o attraverso la filosofia della prassi" (p. 52). E cosa significhi pensarlo attraverso la filosofia della prassi è presto detto: 

 
> Prima di parlare di pace e di unione, esci, amico, e osserva attentamente se sulla tua porta è scritto: - Qui non c'è posto per i poveri -, perché se è così, il discorso è falsificato non dall'intenzione, ma dalla scelta. Ci scandalizzano i politici imbroglioni, ma l'imbroglio di noi cristiani può essere più sottile perché va alla radice della coscienza. Se chiedi a un religioso _chi_ è Cristo, magari ti risponde con un'eloquenza fantastica; se gli chiedi _che cosa fa_ il Cristo oggi nel mondo, nella storia, potrebbe balbettare come un bambino. (ivi, p. 61)
