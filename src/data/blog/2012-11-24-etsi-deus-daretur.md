---
title: Etsi Deus daretur?
pubDatetime: 2012-11-24
tags: 
  - loingpres
  - Benedetto XVI
  - Aldo Capitini
  - Dietrich Bonhoeffer
description: Le ragioni metafisiche dell'amore.
---

Il [messaggio di papa Benedetto XVI ai partecipanti al Cortile dei gentili](http://magisterobenedettoxvi.blogspot.it/2012/11/il-papa-al-cortile-dei-gentili-in.html), in Portogallo, ha un interessante punto di contatto con il pensiero di Aldo Capitini, che vorrei segnalare.

Scrive papa Ratzinger:

> La morte della persona amata è, per chi l'ama, l'evento più assurdo che si possa immaginare: lei è incondizionatamente degna di vivere, è buono e bello che esista (l'essere, il bene, il bello, come direbbe un metafisico, si equivalgono trascendentalmente). Parimenti, la morte di questa stessa persona appare, agli occhi di chi non ama, come un evento naturale, logico (non assurdo). Chi ha ragione? Colui che ama («la morte di questa persona è assurda») o colui che non ama («la morte di questa persona è logica»)?

Per Capitini, esiste un atto di unità-amore, nel quale Dio stesso si manifesta dall'intimo. In questo atto d'amore, l'altro mi appare come dotato di un valore infinito. Poi però giunge la morte ad annullare quella persona. Come può essere che chi ha valore assoluto venga ridotto a nulla? In effetti, a chi ama la morte della persona amata appare assurda. Per Capitini, è fondamentale tener fermo questo punto: rifiutarsi di considerare accettabile la morte di chi amiamo.

Vediamo come continua Ratzinger:

> La prima posizione è difendibile solo se ogni persona è amata da **un Potere infinito**; e questo è il motivo per cui è stato necessario appellarsi a Dio. Di fatto, chi ama non vuole che la persona amata muoia; e, se potesse, lo impedirebbe sempre. Se potesse... L'amore finito è impotente; l'Amore infinito è onnipotente. Ebbene, è questa la certezza che la Chiesa annuncia: «Dio infatti ha tanto amato il mondo da dare il suo Figlio unigenito, perché chiunque crede in lui non muoia, ma abbia la vita eterna» (Gv 3, 16). Sì! Dio ama ogni persona che, perciò, è incondizionatamente degna di vivere. «Il sangue di Cristo, mentre rivela la grandezza dell'amore del Padre, manifesta come l'uomo sia prezioso agli occhi di Dio e come sia inestimabile il valore della sua vita». (Enciclica Evangelium vitae, n. 25).

Qui ha la massima rilevanza quel _solo_. E' davvero così? Possiamo considerare assurda la morte della persona amata _solo_ se pensiamo che esista un Dio che è Potere infinito? Sembrerebbe di sì, ad un primo sguardo. Ma è una soluzione che Capitini rifiuta, perché pensare Dio come un tale Potere vuol dire, se si vuole essere conseguenti, attribuire a Dio l'origine stessa del male: ossia fare di Dio stesso la ragione per cui la persona amata muore.

Se Dio è l'Origine, a Lui va attribuito lo stesso male. Non serve a molto introdurre la figura dell'ha-Satan, poiché le cose sono due: o l'ha-Shatan è dall'origine, ed all'ora Dio non è Origine unica, né è assoluto, ma è parte di una Diade originaria; oppure Dio è origine anche del male, anche dell'ha-Shatan.

Per Capitini, occorre invece pensare Dio - quel Dio che chiama _compresenza_ (per la quale, precisa, "si può anche non parlare di Dio") - come anti-origine. Il pensiero teologico occidentale ha sempre messo Dio all'inizio del cosmo, come causa. Capitini compie lo sforzo, assolutamente originale (ma nella stessa direzione procede anche, benché in modo più oscuro e travagliato, Ferdinando Tartaglia), di pensare Dio dall'altra parte, mettendolo non all'inizio, ma alla fine - non come origine, ma come _telos_.

Afferma ancora Ratzinger:

> È necessario riaprire le finestre, vedere di nuovo la vastità del mondo, il cielo e la terra, e imparare a usare tutto ciò in modo giusto. Di fatto, il valore della vita diventa evidente **solo se Dio esiste**. Perciò, **sarebbe bello se i non credenti volessero vivere «come se Dio esistesse»**. Sebbene non abbiano la forza per credere, dovrebbero vivere in base a questa ipotesi; in caso contrario, **il mondo non funziona**. Ci sono tanti problemi che devono essere risolti, ma non lo saranno mai del tutto, se Dio non sarà posto al centro, se Dio non diventerà di nuovo visibile nel mondo e determinante nella nostra vita.

Il ragionamento di Ratzinger in questo passo è il rovesciamento esatto del pensiero di Dietrich Bonhoeffer. Per il grande teologo tedesco, i credenti sono chiamati a vivere come se Dio non ci fosse: "Davanti a Dio e con Dio, viviamo senza Dio", scrive in _Resistenza e resa_. E denuncia, nella stessa opera, il Dio-Tappabuchi della tradizione cristiana: il Dio che **fa funzionare il mondo**. Un tale Dio Tappabuchi, che fa funzionare il mondo, è esattamente il Dio di Ratzinger. Un Tappabuchi talmente efficiente, che vorrebbe che vi facessero ricorso anche gli atei. Dimenticando che l'ateismo ha come ragione principale proprio la constatazione che le falle restano tali, e non basta Dio a tapparle.

Ma torniamo a Capitini. Il suo pensiero può essere interpretato, per molti versi, come un tentativo laico di interpretare il mondo _etsi Deus daretur_, come se Dio ci fosse; come se, cioè, la morte non fosse l'ultima verità sugli esseri. E tuttavia Capitini rifiuta tutto l'impianto della religione tradizionale: e rifiuta Dio stesso, concepito come Potere infinito. Il Dio di cui parla è un Dio che è tutto nell'atto di amore, che sta dalla parte dell'intimo; che non è sostantivo, ma avverbio: è l'_infinitamente_ con cui amiamo. Vivere come se Dio ci fosse vuol dire ostinarsi ad amare, ostinarsi a rifiutare la morte come ultima verità, senza tuttavia credere in alcun potere trascendente che salva; e sperare, con la forza dell'amore, che il mondo possa aprirsi, che possano aprirsi crepe nella sua struttura violenza, e che in queste crepe possa insinuarsi qualcosa di nuovo.

E', questo, un vivere _etsi Deus daretur_, ed al tempo stesso _etsi Deus non daretur_. Rifiutando qualsiasi Potere trascendente, che dia senso e valore dall'altro alla nostra vita, ma non rinunciando ad approfondire le ragioni metafisiche (praticamente metafisiche) ed escatologiche dell'amore.
