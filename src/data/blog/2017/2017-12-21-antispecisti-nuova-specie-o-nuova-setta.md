---
title: "Antispecisti: nuova specie o nuova setta?"
author: Antonio Vigilante
pubDatetime: 2017-12-21
tags: 
  - "antispecismo"
  - "Leonardo Caffo"
  - "veganesimo"
  - "vegetarianesimo"
  - "recensioni"
description: >
  A proposito di "Fragile umanità. Il postumano contemporaneo" (Einaudi) di Leonardo Caffo.
---

Sono diventato vegetariano nei lontani anni Ottanta, quando di anni ne avevo sedici o diciassette, e nessuno in Italia aveva la minima idea di cosa fossero seitan e tofu. Sono diventato vegetariano per una repulsione verso la violenza sugli animali alimentata dall'aver assistito all'uccisione di maiali e pecore nelle masserie del Gargano, ma è stato decisivo un fattore che era importante per il vegetarianesimo nell'antichità, e che ora sembra scomparso del tutto o quasi: l'ascetismo. In quegli anni studiavo la filosofia indiana, una scoperta decisiva per la mia formazione, e mi ero convinto che fosse necessario, per la mia crescita spirituale, un certo controllo del corpo e delle sue passioni; il vegetarianesimo serviva anche a questo. Confesso che c'era però anche dell'altro, nel mio essere vegetariano in quella prima fase adolescenziale. C'era un certo piacere di distinguermi dalla massa, di affermare la mia singolarità, perfino la mia stranezza, che evidentemente era un momento della mia formazione - autoformazione - individuale.  

Mi è tornato in mente quest'ultimo aspetto del mio vegetarianesimo adolescenziale leggendo l'ultimo libro di **Leonardo Caffo**, giovane filosofo che è tra i punti di riferimento del movimento antispecista italiano: _Fragile umanità. Il postumano contemporaneo_ (Einaudi). Per Leonardo Caffo l'antispecismo è una posizione che ha fondamenta solide, difficili da contrastare: "non esistono buone ragioni per il massacro quotidiano di milioni di animali. O almeno, non ne esistono più" (p. 10). Ha ragione. Sul piano razionale, la partita è presto vinta. L'alimentazione dominante nei paesi ricchi è un assurdo etico, ecologico, economico e perfino sanitario. Ma l'essere umano non segue che parzialmente la ragione. Per lo più, il comportamento è il risultato di stimoli che non sono razionali. Ed ecco dunque che **l'antispecista, ossia quell'essere umano che cerca di uscire dall'antropocentrismo e considerare il punto di vista dell'animale**, si trova ad essere isolato. Raro, dice Caffo (p. 19). Il quale spinge questa singolarità fino a parlare di postumanità ed annunciare "**l'alba di una nuova specie**" (p. 61). Chi continua a mangiare carne, anteponendo il sapore della cotoletta al rispetto etico della vita non umana, non è solo un soggetto moralmente condannabile. E' il rappresentante di una umanità che sta per essere superata, la zavorra della specie. Il vegano invece è l'avanguardia della nuova umanità, l'umano che ha conquistato una visione etica superiore, e che per questo non può che distaccarsi dal resto della specie.

In un libro dal titolo simpatico, _Il maiale non fa la rivoluzion_e (Sonda 2013), Caffo, in polemica soprattutto con le istanze politiche dell'antispecismo di Marco Maurizi, aveva avanzato le ragioni di un _**antispecismo debole**_, che non associa la causa animale ad altre cause politiche, considerando la lotta per la liberazione animale un momento di una più ampia lotta per la liberazione degli oppressi dal sistema capitalistico, affermando che quella dell'antispecismo "è una lotta non per l'uomo o anche per l'uomo, - ma solo e soltanto per gli animali non umani". Pur ribadendo il suo antispecismo debole, Caffo si rende ora conto che "il capitalismo è il modo attraverso cui Homo sapiens ha espresso l'antropocentrismo ai danni del pianeta e della diversità" (p,69), per cui l'antispecismo non può che essere anche anticapitalistico: che è come dire che, piaccia o meno, il maiale dovrà farla, la rivoluzione - o almeno dovrà farla qualcuno al suo posto.

Ma come fare la rivoluzione? Il capitalismo è un sistema che si caratterizza per la sua straordinaria plasticità: riesce a trarre vantaggio anche dai suoi oppositori, che se hanno successo hanno anche un mercato. **Il capitalismo diversifica l'offerta di beni e servizi: a qualcuno vende la maglia firmata, ad altri la maglia con il volto del Che.** Ed ai vegani i prodotti per vegani. La dieta vegana è una tra le tante alternative offerte dal sistema per adeguarsi alla diffusa ideologia del benessere psicofisico: insieme allo yoga, la mindfulness e un bel po' di roba "olistica". E' comprensibile un certo nervosismo di chi è vegano nei confronti di questa appropriazione consumistica di una scelta etica. Probabilmente le conclusioni del libro di Caffo sono il risultato di questo nervosismo. Perché Caffo non dice solo che gli antispecisti rappresentano l'avanguardia di una nuova specie, ma butta giù un progetto per "**gestire la speciazione**" che è una sorta di vademecum per il postumano vegano, sia pure sotto forma di "esperimento mentale". Poniamo di essere parte di questa nuova specie. "Come gestiamo questo privilegio?" (p. 92). La risposta è: riunirsi in microcomunità isolate, in sintonia la natura, che seguono uno stile di vita monastico. E così Caffo, che non voleva fare la rivoluzione, né farla fare al maiale, ci conduce nel bel mezzo della controcultura anarco-pacifista, sotto il segno di Thoreau.

Gli ingredienti ci sono tutti. No, non per cambiare il capitalismo, né, purtroppo, per liberare gli animali dallo sfruttamento e dalla riduzione a cose del consumismo. **Ci sono tutti gli elementi per creare una setta**: la convinzione di essere speciali, diversi, moralmente e spiritualmente superiori agli altri, avanguardia di un nuovo mondo. E' una cosa che può far sorridere, e che si è tentati di liquidare come antispecismo adolescenziale (l'antispecismo di chi ha bisogno soprattutto di crearsi una identità antagonista), ma non posso fare a meno di considerare, anche, che ricacciare l'altro in una specie inferiore è la premessa di qualsiasi forma di violenza nei suoi confronti. E nessuno dovrebbe saperlo meglio di un antispecista.

  
_Articolo pubblicato su_ [Gli Stati Generali](http://www.glistatigenerali.com/bioetica/antispecisti-nuova-specie-o-nuova-setta/)_, 20 dicembre 2017._
