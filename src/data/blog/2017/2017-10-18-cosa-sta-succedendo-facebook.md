---
title: "Cosa sta succedendo a Facebook?"
pubDatetime: 2017-10-18
tags: 
  - "censura"
  - "Facebook"
description: >
  In sostanza, Facebook (o qualcuno per conto di Facebook, ma non è dato sapere chi) censura in modo assolutamente arbitrario e privo di logica; se qualcuno protesta, passa al provvedimento successivo del 
  blocco temporaneo; ed avvisa, intanto, che più blocchi ripetuti possono portare alla disattivazione permanente dell'account.
---

Ieri ho segnalato, [con un articolo sugli _Stati Generali_](http://www.glistatigenerali.com/diritti-umani/facebook-censura-marco-rovelli/), l'assurda censura in cui è incorso su Facebook lo scrittore Marco Rovelli, noto per il suo impegno per i diritti civili, il cui profilo è stato bloccato con l'accusa di aver scritto la parola "negro". Qualche ora dopo il mio articolo, è capitato anche a me di subire la rimozione di un contenuto giudicato non rispettoso degli standard di comunità. Si trattava, in questo caso, di un vecchio post contenente l'affermazione "Antonio Vigilante è terronista", un post autoironico (_terronista_ da _terrone_: sono un pugliese che vive a Siena) assolutamente innocuo. Per aver linkato [l'articolo in cui parlavo di questa censura](http://www.glistatigenerali.com/costumi-sociali/sono-un-terronista-e-facebook-mi-censura/), oggi sono stato bloccato per un giorno.  

![](/images/face_censura.jpg)
  
E' una affermazione semplicemente falsa. Il mio post - e l'articolo cui rimandava - non attaccava nessuno un base alla razza, all'etnia, alla nazionalità, alla religione, all'orientamento sessuale, al genere o alla disabilità. Non meno di Rovelli, anche se temo con efficacia minore, mi occupo dei diritti civili, come è possibile constatare anche scorrendo gli articoli pubblicati su _Gli Stati Generali_. L'articolo è stato censurato (e io sono stato bloccato) per un'altra ragione: perché conteneva una critica a Facebook.  In sostanza, Facebook (o qualcuno per conto di Facebook, ma non è dato sapere chi) censura in modo assolutamente arbitrario e privo di logica; se qualcuno protesta, passa al provvedimento successivo del blocco temporaneo; ed avvisa, intanto, che più blocchi ripetuti possono portare alla disattivazione permanente dell'account. Abbiamo dato a Facebook un potere immenso. Gli abbiamo consegnato la nostra storia, la nostra identità, la narrazione di noi stessi, la nostra passione, le foto delle persone che amiamo e dei nostri momenti felici e gli sfoghi dei momenti tristi. Lo abbiamo fatto credendo che fosse uno strumento, un mezzo neutro per mettere in comunicazione le persone, esattamente come una piazza virtuale. Le cose evidentemente non stanno così. Facebook è un potere arbitrario, che procede con modalità apertamente kafkiane - si è bloccati senza sapere perché, senza sapere da chi, senza avere la possibilità di far valere le proprie ragioni - e che non ammette la libertà di critica. Per fortuna, è un potere al quale ci si può sottrarre con un clic. Lo farò dopo aver recuperato e messo al sicuro sul mio computer le foto del mio cane, morto qualche giorno fa, che ingenuamente ho pensato di _salvare_ sul mio profilo; ammesso che, dopo questo articolo, Facebook mi dia il tempo di farlo.  
  
**Aggiornamento**  
  
Rientrato nel mio profilo dopo un giorno di blocco, trovo questo avviso:  

![](/images/cens2.jpg)

Siamo alla follia.Semplicemente.  

_Articolo pubblicato su_ [Gli Stati Generali](http://www.glistatigenerali.com/diritti-umani/cosa-sta-succedendo-a-facebook/) _il 18 ottobre 2017._
