---
title: "Rumi, Freud e Neruda"
author: Antonio Vigilante
pubDatetime: 2017-12-23
tags: 
  - "amore"
  - "Rumi"
description: >
  Il "Mathnawi" di Rumi si apre con la storia di un re che acquista una giovane schiava di cui è innamorato. La ragazza però si ammala, e per guarirla il re chiama i migliori medici: ma nulla. Prega 
  allora Dio, che in sogno gli annuncia che l’indomani arriverà un medico speciale, mandato da lui. E l’uomo arriva, visita la schiava e dichiara che tutte le cure sono state inutili, per una ragione 
  particolare...
---

Il _Mathnawi_ di Rumi si apre con la storia di un re che acquista una giovane schiava di cui è innamorato. La ragazza però si ammala, e per guarirla il re chiama i migliori medici: ma nulla. Prega allora Dio, che in sogno gli annuncia che l’indomani arriverà un medico speciale, mandato da lui. E l’uomo arriva, visita la schiava e dichiara che tutte le cure sono state inutili, per una ragione particolare:

> بی‌‌خبر بودند از حال درون \*\* أستعیذ الله مما یفترون‌‌  
> Non conoscevano lo stato interno. Io cerco rifugio in Dio contro ciò che essi inventano. \[Traduzione qui ed oltre di Gabriele Mandel; testo persiano [qui](http://www.masnavi.net/).\]

E questo medico speciale, diverso dagli altri, comincia la sua cura. Chiede al re di lasciarlo solo con la ragazza, poi la fa parlare, tenendole il polso. La fa parlare della sua nascita, della sua famiglia, della sua città. Il suo obiettivo è cercare la spina nel suo cuore:

> خار در دل گر بدیدی هر خسی \*\* دست کی بودی غمان را بر کسی‌‌  
> Se ogni misero essere potesse vedere la spina nel cuore, quando mai i dolori riuscirebbero a trionfare sulla gente?

Le tiene il polso per una ragione: quando, nel corso del suo racconto, la ragazza avrà trovato la spina, l’origine del suo dolore, il medico lo capirà dal fremere del suo polso.

Il resto del racconto ha un senso mistico ed esoterico, ma in questo poema, composto una cinquantina d’anni prima della _Divina Commedia_, troviamo l’intuizione della terapia psicoanalitica. E un verso, ancora, che alle nostre orecchie suona parecchio familiare:

> شاد باش و فارغ و ایمن که من \*\* آن کنم با تو که باران با چمن‌‌  >  
 Sta’ felice e spensierata, non temere di nulla, poiché io farò per te quello che la pioggia fa per il prato.  

E’ il Neruda di _Juegas todos los dias_:

> Quiero hacer contigo lo que la primavera hace con los cerezos.  
> Voglio fare con te ciò che la primavera fa con i ciliegi.

Quello che il medico divino fa con la schiava – quello che la pioggia fa al prato – appare ai nostri occhi terribilmente crudele. Ma Rumi avverte:

> تو قیاس از خویش می‌‌گیری و لیک \*\* دور دور افتاده‌‌ای بنگر تو نیک‌‌  
> Tu giudichi in base a te stesso; ma sei ben lontano. Riflettici bene!

Ci sono primavere dolorose e ciliegi che, al momento della fioritura, sembrano feriti a morte.
