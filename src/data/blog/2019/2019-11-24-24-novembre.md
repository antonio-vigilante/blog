---
title: "24 novembre"
author: Antonio Vigilante
pubDatetime: 2019-11-24 
tags: 
  - "Foggia"
description: >
  Ieri a Foggia sono morti due poveri. Vivevano in una baracca, si scaldavano con un braciere. Li ha uccisi il monossido 
  di carbonio. Non avevano ancora quarant'anni.
---

Ieri a Foggia sono morti due poveri. Vivevano in una baracca, si scaldavano con un braciere. Li ha uccisi il monossido di carbonio. Non avevano ancora quarant'anni.

Una volta, quando pubblicavo un foglio anarchico che si chiamava _Tophet_, contai gli immigrati morti tragicamente a Foggia: per lo più investiti a bordo strada, qualcuno - come la romena Claudia Ioana Pop - annegato nelle vasche per l'irrigazione, qualcuno bruciato. Erano decine. Una strage silenziosa, che avveniva, che avviene nell'indifferenza più completa.

In genere quando delle persone sono ridotte a cose senza importanza, c'è un dispositivo di disumanizzazione. Nel mondo antico, afferma Roberto Esposito, era il concetto stesso di cosa, che finiva per inghiottire anche esseri umani. Nel mondo cristiano, sosterrei io da qualche parte se fossi meno pigro, è la figura del Diavolo che consente la disumanizzazione e il massacro. Quello che sconcerta, a Foggia, è che non c'è bisogno di alcun particolare dispositivo per giustificare questo lento massacro. La ferocia è strutturale, si situa ad un livello preculturale, è un veleno che è nell'aria, che si respira parlando, ridendo, andandosene in giro per i centri commerciali. Perfino pregando.
