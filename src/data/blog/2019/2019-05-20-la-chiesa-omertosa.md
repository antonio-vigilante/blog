---
title: "La Chiesa omertosa"
author: Antonio Vigilante
pubDatetime: 2019-05-20
tags: 
  - "Chiesa"
  - "pedofilia"
description: >
  La Chiesa offre la possibilità di accedere all'infanzia e all'adolescenza, attraverso il catechismo,
  l'oratorio, le squadre di calcio, e al tempo stesso un ambiente omertoso, nel quale il massimo che si 
  rischia è la riduzione allo stato laicale. Se le cose stanno così, la Chiesa non potrà liberarsi 
  dalla pedofilia fino a quando non farà i conti apertamente, coraggiosamente, radicalmente con la sua 
  sessuofobia e con la sua omofobia. 

---

E' stato condannato dalla corte d'Appello di Bari a vent'anni di carcere Gianni Trotta. Da sacerdote, ha violentato nove bambini, approfittando della sua condizione di sacerdote e di allenatore di una squadra di calcio in due paesini del Foggiano. Non si limitava alle violenze, don Gianni: gli atti venivano filmati e divulgati in Internet; a casa sua gli investigatori hanno trovato un vero centro di produzione di materiale pedopornografico. "La cosa più orribile che mi era mai capitata di vedere", dice un investigatore.  

Don Gianni, il delinquente, il pedofilo don Gianni, non è in realtà più don. La Chiesa lo ha ridotto allo stato laicale nel 2012, un provvedimento grave dal punto di vista religioso, che tuttavia ha lasciato libero un pedofilo. Perché l'uomo non è stato denunciato. La Chiesa locale sapeva che Trotta era un pedofilo, sapeva che avrebbe continuato a fare cose gravissime, sapeva che avrebbe distrutto la vita di bambini innocenti: ed ha taciuto. E l'uomo ha continuato a violentare altri bambini. La Chiesa avrebbe potuto salvarli; ha preferito salvare sé stessa. L'ex sacerdote passerà in carcere gran parte di quel che resta della sua vita. Gli altri, quelli che sapevano ed hanno preferito tacere, continueranno invece a pontificare sul bene e sul male, a considerarsi guide e pastori di anime, a riempirsi la bocca di Dio e Gesù Cristo e di Vangelo. Tanto le gente dimentica presto. Il sacerdote pedofilo - l'ennesimo - non fa notizia, non finisce sulle prime pagine dei giornali, e nonostante l'evidenza di un fenomeno sociale pericoloso e pervasivo, non crea allarme.  
  
Nel suo libro *Sodoma* (Feltrinelli), nel quale documenta la diffusione dell'omosessualità nella Chiesa cattolica, comprese le più alte gerarchie, quelle più vicine al papa, il giornalista francese Frédéric Martel si chiede come si spieghi una così alta concentrazione di persone omosessuali in una istituzione pur apertamente omofoba. La risposta di Martel è che in passato, quando essere omosessuali significava subire un forte stigma sociale, entrare nella Chiesa offriva una via d'uscita a molti giovani: avrebbero potuto praticare l'omosessualità in un contesto riservato, nel quale ciò che conta è che si agisca con discrezione, senza fare scandalo. "Il sacerdozio - scrive Martel - è stato a lungo la via di fuga ideale per i giovani omosessuali. L'omosessualità è una delle chiavi della loro vocazione." E questa, per Martel, è anche una delle ragioni della crisi delle vocazioni in una società in cui, nonostante l'omofobia della Chiesa, lo stigma sociale verso gli omosessuali si è di gran lunga attenuato.  

Non c'è alcun problema se un sacerdote è omosessuale. E' un problema solo per la Chiesa stessa: fino a quando continuerà nella sua lotta insensata e suicida contro l'omosessualità, anzi contro la sessualità stessa, costringerà migliaia di sacerdoti, di vescovi, di cardinali ad una penosa doppiezza. Considerando casi come quello di Trotta, tuttavia, non si può fare a meno di chiedersi se questo contesto rassicurante, questa discrezione spinta fino alla protezione di un criminale, costi quel che costi, non sia una soluzione appetibile anche per chi voglia praticare un crimine come la pedofilia con il minimo dei rischi. La Chiesa offre la possibilità di accedere all'infanzia e all'adolescenza, attraverso il catechismo, l'oratorio, le squadre di calcio, e al tempo stesso un ambiente omertoso, nel quale il massimo che si rischia è la riduzione allo stato laicale. Se le cose stanno così, la Chiesa non potrà liberarsi dalla pedofilia fino a quando non farà i conti apertamente, coraggiosamente, radicalmente con la sua sessuofobia e con la sua omofobia.  
  
_L'Attacco_, 14 maggio 2019  
  


