---
title: "La verità dell'annegato"
author: Antonio Vigilante
pubDatetime: 2019-07-26
tags: 
  - "ermeneutica"
  - "Gianni Vattimo"
  - "immigrazione"
  - "Martin Heidegger"
  - "filosofia"
  - "recensioni"
description: >
  La verità è reazionaria, l'interpretazione è rivoluzionaria. Questo, in sintesi estrema, è il
  messaggio che Gianni Vattimo affida a "Essere e dintorni" (La nave di Teseo, Milano 2018).
---

 
La verità è reazionaria, l'interpretazione è rivoluzionaria. Questo, in sintesi estrema, è il messaggio che **Gianni Vattimo** affida a _Essere e dintorni_ (La nave di Teseo, Milano 2018). Per chi, come chi scrive, si è formato filosoficamente tra la fine degli anni Ottanta e i primi anni Novanta del secolo scorso, Vattimo è stato un maestro; attraverso di lui abbiamo letto Nietzsche e Gadamer, grazie ai suoi scritti siamo riusciti perfino ad entusiasmarci per Heidegger, prima che **Franco Cassano** ci richiamasse alla civiltà del mare contro l'ossessione heideggeriana per il bosco (_Il pensiero meridiano_, 1996: un libro che merita di essere riletto e rimeditato con attenzione). Ma, per quanto faccia piacere che giunga a pensarsi perfino come anarchico (gli anarchici non sono mai abbastanza), si fatica davvero a seguirlo.  
  
Abbiamo, dice, una società neoliberista che si presenta come l'unica possibile, come la forma stessa che la realtà assume oggi, una cornice alla quale non è possibile sottrarsi, e che è anzi talmente solida da scomparire anche come cornice. Quale filosofia corrisponde a questo sistema? Il realismo, la filosofia che afferma che le cose sono come sono, e che dunque giustifica il fatto che queste cose siano come sono. Lo dimostra, per Vattimo, il fatto che **George W. Bush** anni fa abbia dato qualche riconoscimento al nuovo realismo di **John Searle**: che non è un grande argomento, per un filosofo. Ed ecco, se questa verità - la realtà esiste, ed è quella in cui siamo - è funzionale al capitalismo, l'affermazione che la verità non esiste, che esistono solo interpretazioni (che è quello che sostiene l'ermeneutica), sarà rivoluzionaria. Vattimo si spinge perfino a parlare di una "**vocazione terroristica dell'ermeneutica**" (p. 74), ed il lettore non può fare a meno di sorridere, o si piegare il labbro amaramente. Perché questa presunta anarchia ermeneutica Vattimo pretende di fondarla non solo su Gadamer, che era un brav'uomo borghese e conservatore, ma anche su **Heidegger, che invece era un nazista e un antisemita**. 

In tutto il libro avvertiamo la fatica, il fiato grosso, lo stridore di unghie di un Vattimo che cerca di dimostrare che no, Heidegger non era davvero nazista, cioè era nazista ma dietro c'era qualcosa che va meditato, e sì, era antisemita, però in fondo Israele... Fino all'affermazione che il filosofo di Messkirch "alla luce di ciò che sappiamo oggi" avrebbe potuto e dovuto "puntare sulla rivoluzione comunista" (p. 383): e tu non puoi fare a meno di annotare a margine che se tuo nonno avesse avuto le ruote, sarebbe stato una carriola. 

Su Heidegger aveva ragione Cassano. Non era un teorico del nazismo (il suo rapporto con il nazismo non è paragonabile a quello di Gentile con il fascismo); era un filosofo in cui sono giunte a maturazione (meglio sarebbe dire: sono marcite) diverse linee ideali che hanno costituito la matrice del nazismo: il rifiuto del mondo moderno, l'evocazione della natura, dell'originario (si può misurare il tasso di nazismo di un testo tedesco considerando la ricorrenza del prefisso _Ur-_), la condanna della conoscenza scientifica e della tecnica. I motivi ideali che facevano tenerezza nei Wandervoegel e che creeranno l'orrore qualche decennio dopo. Heidegger non ha da dirci nulla più di un René Guenon o di un Julius Evola. Cioè: non ha nulla da dirci, tout court. Non, almeno, a sinistra. Non sorprende che, dopo aver ispirato **Ahmad Fardid**, tra i principali pensatori della rivoluzione iraniana, oggi faccia battere forte il cuore ad **Alexandr Dugin**, il filosofo del sovranismo, che riesce perfino a riprendere il _Geviert_, la più colossale stronzata heideggeriana.  

Quanto alla faccenda della verità, mi pare che Vattimo si sbagli. **Il capitalismo avanzato non ha alcun bisogno della verità**, e meno che mai del realismo vecchio o nuovo. Nel sistema in cui siamo la verità è stata soppiantata da un sistema di rimandi, da una significazione universale priva di qualsiasi significato, da un caleidoscopio di immagini che non hanno più alcun peso simbolico, ma che con il loro potere di seduzione costituiscono la forma stessa della realtà. Detto altrimenti: **siamo nella società dello spettacolo**, come aveva capito **Guy Debord**. E nella società dello spettacolo nulla è vero. Tutto è immagine, e in quanto immagine, è spettacolo. Ciò che non può esistere come spettacolo semplicemente non esiste. E' questa la tragedia che viviamo, anche politicamente.  

Consideriamo chi muore in mare nel tentativo di raggiungere un approdo negato. **Se c'è un reale sul quale possiamo e dobbiamo fondare la politica, oggi, esso è l'annegamento di questo uomo, di questa donna, di questo bambino. Ma è reale?** Quale realtà ha quella morte? Sappiamo il numero dei morti. E' un numero impressionante. Ma lo sappiamo davvero? Se lo sapessimo davvero, se quello per noi fosse un reale, non potremmo continuare con le nostre vite. Quella morte è una interpretazione. Può essere che sia vera, può essere che non sia vera. E quando ci giunge la foto di un bambino con la maglia rossa annegata sulla spiaggia, non abbiamo l'irruzione del reale: abbiamo lo spettacolo. Pubblicata dai giornali, condivisa sui social network, vista su milioni di schermi, quella tragedia finisce per essere digerita dal sistema delle immagini, che non sarebbe tale - non sarebbe un sistema - se non avesse il potere di assorbire anche ciò che è tragico e doloroso.  
 
In _Realismo capitalista_ **Mark Fischer** parte dallo stesso assunto di Vattimo - il capitalismo è oggi la forma stessa della realtà - ma giunge a conclusioni opposte. Per combattere il capitalismo abbiamo bisogno, diceva Fischer, di _**reali**_, di ciò che il capitalismo rimuove e reprime. Tale era, per lui, la catastrofe ambientale, tale era la depressione, tale era la burocrazia. Si potrebbe aggiungere che tale è, oggi, la morte in mare di chi cerca salvezza. La fine della natura, la nostra maledetta sofferenza ed alienazione (sulla quale il Carlo Michelstaedter de _La persuasione e la rettorica_ ha da dirci molto di più del primo Heidegger di _Essere e tempo_), la morte in mare sono tre reali che urgono farsi verità. E come possano trovare, farsi verità in un sistema che riduce tutto a spettacolo è forse il principale problema filosofico del nostro tempo.  
  
_Gli Stati Generali_, 23 luglio 2019.
