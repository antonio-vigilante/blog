---
title: "Le buddhanate di Fabrizio Rondolino"
author: Antonio Vigilante
pubDatetime: 2019-04-14
tags: 
  - "Buddhismo"
  - "Fabrizio Rondolino"
description: >
  A chi affidare la traduzione di un testo buddhista? A chi di pāli non sa una sola parola, 
  ma compare spesso in televisione. 
  
---

Il pāli è la lingua affine al sanscrito nella quale è scritto il Canone buddhista più antico (il Tipitaka). E' una lingua apparentemente più semplice del sanscrito, se non altro perché non si presenta nella complessa (ma bellissima) scrittura devanagari, e tuttavia è una lingua difficile, che richiede anni di studio intenso per essere padroneggiata. 

Il _Dhammapada_ è uno dei testi buddhisti più importanti e belli, una raccolta di insegnamenti che racchiudono il cuore dell'insegnamento buddhista con passi di grande intensità e forte suggestione; ed è scritto in lingua pāli. 

Ora, mettiamo che un editore - un grande editore - voglia fare una edizione del _Dhammapada_. A chi affiderà la traduzione? A un sanscritista di fama? A qualche giovane studioso da valorizzare? Macché. A Fabrizio Rondolino. Che di pāli non sa una sola parola, ma compare spesso in televisione. 

A lui la Mondadori affida la traduzione e la cura della nuova edizione del Dhammapada nella collana Oscar. Nella introduzione seraficamente premette: "Questa nuova edizione 'traduce' altre traduzioni inglesi, italiane, francesi e tedesche". Come il buon Vincenzo Monti, "traduttor de' traduttor" (così lo coglionò Ugo Foscolo); con la differenza che Monti tradusse in endecasillabi.
