---
title: "Perché non sono patriottico: lettera a una studentessa"
author: Antonio Vigilante
pubDatetime: 2019-03-04 
tags: 
  - "patriottismo"
  - "scuola"
description: >
  Cara \*, qualche giorno fa mi hai fatto osservare, con tono di rimprovero, che non sono patriottico. 
  Una osservazione che mi ha spiazzato un po': come docente credo di dover essere preparato, di dovermi 
  aggiornare, di dover fare il possibile per insegnare bene, cose così. Non mi sono mai posto il 
  problema se un docente debba anche essere patriottico.
---


Cara \*, qualche giorno fa mi hai fatto osservare, con tono di rimprovero, che non sono patriottico. Una osservazione che mi ha spiazzato un po': come docente credo di dover essere preparato, di dovermi aggiornare, di dover fare il possibile per insegnare bene, cose così. **Non mi sono mai posto il problema se un docente debba anche essere patriottico.** Vediamo di capirlo insieme. Ti rispondo pubblicamente perché pubblico è il mio lavoro: ogni cosa che faccio o dico in aula è per me lavoro politico e sociale, per il quale devo rispondere a te, ma anche alla più ampia collettività che mi affida l'istruzione e l'educazione di più di un centinaio di ragazzi.
  
Sul fatto che io non sia patriottico hai perfettamente ragione. Non lo sono per niente. Mi irrita, anzi, tutta la retorica che accompagna il concetto, la parola di patria. Non sono patriottico, soprattutto, perché è un atteggiamento che mi pare in contrasto insanabile con uno dei valori per me fondamentali: la giustizia. Che, per come la vedo io, non è separabile da un'altra cosa: l'equanimità. Per essere giusti occorre riuscire a vedere l'altro come sé. Una cosa che diventa difficile, perfino impossibile quando ci sono un noi e un loro, quando si tracciano confini che prima o poi diventano trincee.  
  
Sappiamo tutti che l'egoismo è un male. E sappiamo anche che **esiste una cosa diversa dall'egoismo, che invece è un bene: l'amore di sé**. Se non amiamo noi stessi non possiamo nemmeno amare gli altri. L'egoista, invece, è incapace tanto di amare gli altri quanto di amare se stesso. Dietro la sua arroganza, dietro la sua violenza c'è una terribile fragilità. Ora, a me pare che il patriottismo sia una sorta di egoismo in grande. E che sia possibile, anzi necessario un amore di sé in grande. Possiamo chiamarlo amore per il proprio paese, semplicemente.  

Mi sembra che nessuna immagine possa esprimere il modo in cui io vedo questo amore meglio di quella dei **cerchi concentrici**, usata da Gandhi. Come saprai, Gandhi era un nazionalista; una delle sue idee fondamentali è espressa dalla parola _swadeshi_, che indica il servizio reso al proprio popolo. Per Gandhi questa predilezione non era però escludente: il popolo indiano è inserito nel più ampio contesto dell'umanità, non è un cerchio chiuso, ma un cerchio compreso in cerchi più grandi, ai quali partecipa. Ora, sono convinto che un docente debba amare il proprio paese in questo senso. E che questo amore debba guidare la sua pratica di insegnamento. Una scuola democratica lavora per costruire una società aperta, capace di dialogo e di scambio, curiosa e attenta a cogliere e rispettare la differenza non meno che a cogliere e rispettare la propria identità. Ma lavorare in questa direzione vuol dire anche avere uno sguardo lucido sul male. Gandhi avrebbe reso un pessimo servizio al suo paese, se avesse mancato di denunciare lo scandalo dei matrimoni tra bambini, il fanatismo religioso, il disprezzo verso gli intoccabili, eccetera. Amava il suo paese, e per questo non poteva fare a meno di metterne a nudo i mali. Perché una ferita non vista non viene curata, e una ferita non curata va in cancrena e uccide. 
 
Tra le ragioni per le quali ti sembro poco patriottico c'è il fatto che, come mi hai fatto notare, a lezione parlo di cose come **i crimini compiuti dagli italiani in guerra e il nostro colonialismo**. Dici che anche altri paesi hanno fatto guerre con i crimini che comportano, e che noi italiani abbiamo fatto e facciamo anche molte cose buone. Naturalmente sono d'accordo su questo secondo punto; non concordo con il primo, sia perché non tutti i paesi sono uguali, e ci sono colonizzatori e colonizzati - né posso mettere su uno stesso piano, in guerra, la Germania nazista e l'Inghilterra, pur venendo da una città che è stata quasi rasa al suolo dai bombardamenti inglesi - sia perché io non sono né inglese né tedesco, ma italiano, ed è giusto che mi preoccupi di quello che abbiamo fatto noi, che hanno fatto anche persone della mia famiglia, come mio nonno che è stato mandato in Etiopia ad uccidere gente inerme o mio zio che è morto congelato in Russia. Affinché non accada di nuovo, come si dice. Non sono troppo convinto, a dire il vero, che chi non studia la storia sia condannato a ripeterla (i fascisti studiavano la storia romana proprio per ripeterla), ma non credo nemmeno che tacere sulla vergogne del colonialismo italiano sia il modo migliore per aiutare gli italiani - e segnatamente i giovani - ad avere **una coscienza esatta del proprio passato**, e dunque del presente che da quel passato proviene. E lo stesso vale per gli altri mali.  

L'Italia è un paese meraviglioso. Ma è anche un paese profondamente ferito. E' un paese che ha la mafia, la camorra, la ndrangheta, la sacra corona unita, piaghe terribili che non riusciamo a combattere. Tutte cose alle quali solo con molta fatica e vincendo molte resistenze si è riuscito a dare un nome (ancora oggi vi sono città strozzate dalla mafia nelle quali parlare di mafia è tabù). E' un paese che è stato spesso governato da gente collusa con quelle forze criminali e mafiose. E' un paese in cui la corruzione è diffusa a tutti i livelli della vita sociale e del mondo economico, senza che vi siano le energie per ribellarsi e scrollarsela di dosso. E' un paese che ha deciso di non investire in istruzione e cultura, con i risultati che tu e io verifichiamo ogni giorno: scuole che vanno avanti con enormi problemi strutturali, e quando va bene è un'aula che manca e bisogna inventarsi da qualche parte, quando va male è un tetto che crolla travolgendo qualche studente. E' un paese in cui una evasione fiscale da capogiro non scandalizza nessuno, mentre si dà la caccia all'immigrato.  
Tutti questi problemi possono essere affrontati solo se li si vede con assoluta chiarezza. Solo se ne siamo consapevoli ogni giorno, ogni minuto. E' una consapevolezza triste, dolorosa, ma necessaria. Getta un'ombra sulla luce del Rinascimento, nella quale vorremmo che tutti ci vedessero, ma è l'unica via che abbiamo per sperare nella possibilità di un Rinascimento futuro.  
  
_Gli Stati Generali_, 26 febbraio 2019.
