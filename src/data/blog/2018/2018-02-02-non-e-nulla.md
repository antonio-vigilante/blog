---
title: "Non è nulla"
author: Antonio Vigilante
pubDatetime: 2018-02-02
tags: 
  - "loingpres"
  - "poesia residua"
---

Versare il mio sangue è ormai lecito a tutti, senza taglione o riscatto. Nezami, _Leyla e Majnun_, Adelphi, p. 38.

Lascia stare  
non scoccare  
la tua freccia  
zitto e ascolta  
non è un cervo  
né una lepre  
che si muove  
tra i cespugli  
forse è un uomo  
o forse no.

Proprio qui proprio qui proprio qui passa  
lombrichi cavallette scarafaggi  
proprio qui passa il filo luce corda  
rospi serpenti bestie della terra  
qui passa la catena che ci tiene  
animanti del cielo uccelli teneri  
qui sotto al cuore passa la catena  
la rete che ci spinge e ci trascina  
insieme vivi insieme morti insieme  
sofferenti gioiosi schiavi liberi.  

Sembra un uomo mezzo pazzo  
nudo come un animale  
ha le mani nella terra  
parla e piange parla e ride  
forse è un uomo o forse no.  

Un tempo camminavo sulle gambe  
e tutti conoscevano il mio nome  
ma qualcosa è successo non so dire  
se scala inciampo trappola o via:  
ho visitato la notte e la luna  
ho visto l'altro lato delle cose  
la faccia tenebrosa della luce  
la faccia luminosa della tenebra  
l'amore ragnatela che fa folli  
l'amore ragnatela che fa saggi.  

Non è un uomo né una bestia  
guarda bene non è nulla  
scocca pure la tua freccia  
prima che altre cose dica  
forse è tardi o forse no.  
