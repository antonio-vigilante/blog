---
title: "Sotto al ponte"
author: "Antonio Vigilante"
pubDatetime: 2018-02-02
tags: 
  - "poesia residua"
description: >
  Sotto al ponte ci son tre bombe / e due ragazzi passano parlando... 

---

Per G. S.

Sotto al ponte ci son tre bombe  
e due ragazzi passano parlando  
ad alta voce uno dice di Marx,  
l'altro dei Van Halen e non vedono  
il lupo né le bombe.

Sotto al ponte ci son tre bombe  
mio-tu che al fianco m'inesisti,  
lascia stare per l'amore c'è tempo,  
ascolta adesso sotto al ponte  
i due parlano poi uno dei due  
prende la chitarra e suona *One* dei Metallica  
e l'altro ascolta, e gli piace  
ed è quasi felice,  
e non sa del lupo né delle bombe.

Sotto al ponte si siedono,  
uno tira fuori una cartina e si fa una canna,  
l'altro lo guarda,  
guardare è la cosa che sa fare meglio,  
guarda in silenzio senza pensare a niente,  
assiste, per così dire,  
senza che il suo assistere diventi testimonianza:  
e ignora, soprattutto, le bombe e il lupo.

Sotto al ponte il ragazzo della canna  
ribadisce la sua tesi che l'heavy metal  
è l'unica vera rivoluzione e il marxismo  
è roba morta e sepolta  
ed ha quel suo sorriso malizioso  
che l'altro un po' gli invidia,  
indeciso se dirlo borghese o proletario  
al di qua o al di là della barricata:  
non si preoccupa delle bombe, né del lupo.

Sotto al ponte ci son tre bombe  
la deriva del tempo ha fatto il suo lavoro  
- e da noi trarrà singhiozzi e rabbia  
ma non pensiamoci ora, mia cara -  
il ragazzo passa quasi correndo  
si vede che la sua vita è altrove  
l'altro gli dice che i pick-up della Fender sono i migliori,  
è una cosa tra loro due,  
e l'altro ride, alza le braccia e si dà alla corrente.

Sotto al ponte ci son tre bombe  
e una chitarra con le corde spezzate  
che un lupo custodisce come un cucciolo.

Usciamo fuori dalla tribù,  
amore mio che m'inesisti accanto.
