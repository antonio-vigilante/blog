---
title: "Bookchin a Siena"
author: Antonio Vigilante
pubDatetime: 2018-05-27
tags: 
  - "Debbie Bookchin"
  - "Murray Bookchin"
  - "Rojava"
description: >
  Ho incontrato Bookchin da qualche anno, alla ricerca (cominciata per me con Aldo Capitini) di una 
  teoria e di una prassi democratica che vadano al di là dei rituali stanchi e ormai vuoti della 
  democrazia rappresentativa, con lo spettacolo osceno di una classe politica più adatta al cabaret che 
  al governo di una nazione e la paurosa deriva qualunquistica di un popolo sempre più volgare ed 
  abbrutito.
---



Lunedì scorso ho avuto il piacere di presentare alla Mondadori di Siena il libro di Murray Bookchin _La prossima rivoluzione_ (BFS), alla presenza della figlia del filosofo, Debbie, e di Francesco Marilungo, operatore umanitario nel Rojava. Mentirei se dicessi che c'era il pubblico delle grandi occasioni - e del resto Siena non è Livorno, né Massa Carrara - ma il pubblico che c'era era attento, interessato e desideroso di discutere.  

Ho incontrato Bookchin da qualche anno, alla ricerca (cominciata per me con Aldo Capitini) di una teoria e di una prassi democratica che vadano al di là dei rituali stanchi e ormai vuoti della democrazia rappresentativa, con lo spettacolo osceno di una classe politica più adatta al cabaret che al governo di una nazione e la paurosa deriva qualunquistica di un popolo sempre più volgare ed abbrutito. Capitini cercò fin dall'inizio - all'indomani del crollo del fascismo - una alternativa, che consisteva per lui nella omnicrazia, il potere di tutti esercitato attraverso quella assemblee popolari che chiamava Centri di Orientamento Sociale. Ed è questa la via di Bookchin, il municipalismo libertario, una proposta di organizzazione politica che fa del comune il luogo in cui è possibile una reale partecipazione politica. Il fine ultimo è la realizzazione di federazioni di comuni autenticamente democratici come alternativa allo Stato-Nazione, la prassi immediata è la costituzione nei comuni di forme di controllo del potere, che è già un passo deciso verso una democrazia autentica.

Debbie Bookchin ha insistito, nel suo intervento, sulla necessità di sperimentare il municipalismo libertario anche in occidente, e non solo nel Rojava curdo, che come è noto ha una organizzazione politica che realizza la proposta di Bookchin, attraverso la mediazione di Abdullah Öcalan. Una esperienza è quella di Spezzano Albanese, piccolo comune della provincia di Cosenza nel quale fin dal 1992 si è costituita una [Federazione Municipale di Base](http://ita.anarchopedia.org/Federazione_Municipale_di_Base) che si rifà apertamente al pensiero di Bookchin.  
  
Tra gli aspetti più importanti, per me, del pensiero di Bookchin c'è l'analisi del dominio, avanzata storicamente soprattutto ne _L'ecologia della libertà_ (elèuthera), e che per me si inserisce, forse più e meglio che nella tradizione anarchica, in quella nonviolenta, a partire dal Tolstoj del _Regno di Dio è dentro di voi_ e fino a Dolci, con la sua contrapposizione concettuale di potere e dominio. 

La tesi di Bookchin è che il dominio dell'uomo sulla natura, che è giunto oggi a mettere in pericolo l'esistenza stessa della natura, e dunque dell'umanità, ha origine dal dominio dell'uomo sull'uomo. Le due cose vanno insieme: dalla società primitiva è emersa gradualmente una società internamente ed esternamente violenta, organizzata gerarchicamente, e la gerarchia è, da allora, profondamente incisa nella nostra psiche: pensiamo in modo piramidale, e di conseguenza costruiamo, ovunque, strutture piramidali, con una distribuzione dall'alto in basso del denaro, del potere, del prestigio. E continuiamo a farlo dopo la Rivoluzione francese, con i suoi ideali di uguaglianza e di fraternità. 

Passare dalla piramide al cerchio è la più grande sfida culturale del nostro tempo, e non è esagerato dire che si tratta di una sfida dalla quale dipende la sopravvivenza stessa della specie, se è vero quel che dice Bookchin: che smetteremo di distruggere l'ambiente solo quando avremo una società basata sulla democrazia effettiva, sulla condivisione, sulla collaborazione invece che sulla competizione e lo sfruttamento.
