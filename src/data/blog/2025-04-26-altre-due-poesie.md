---
title: Altre due poesie
author: Antonio Vigilante
pubDatetime: 2025-04-26
tags: 
  - poesia residua
description: S'è presentato, ho detto, solo un merlo
---

S'è presentato, ho detto, solo un merlo  
con nel becco un vermetto agonizzante.  
Non si trattava invece d'un vermetto   
agonizzante nel becco d'un merlo? 
Non mi diceva guarda guarda guardami  
proprio lui il vermetto agonizzante?  
Non cercava la pace del mio sguardo?  
Ho fatto spazio al mondo, non è vero? 

*

Ma cercava la pace del mio sguardo?  
Cerco questo: la pace universale?  
La vacuità in cui tutto si riposa  
ed ogni cosa è salva come dice  
la Prajnaparamita? Nella testa  
s'apre leggera la liberazione  
ma è soltanto un trucchetto da tre soldi.  
Non s'impara mai nulla a questo mondo.
