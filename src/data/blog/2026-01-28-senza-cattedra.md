---
title: "Senza cattedra"
author: Antonio Vigilante
pubDatetime: 2026-01-28
tags:
 - libri
 - scuola
description: >
 E' uscito il mio ultimo libro: "Senza cattedra. La scuola possibile" (Loescher). E' un libro cui ho cominciato a
 pensare al tempo del ritorno a scuola dopo la Didattica a distanza. Mi era chiaro che quella sospensione, così 
 difficile per tutti, andava messa a frutto per ripensare, finalmente, una istituzione che ha bisogno di un   
 cambiamento radicale. Sono arrivati, invece, i fondi del PNRR: molti nuovi strumenti costosi e fragili che 
 invecchieranno rapidamente, in qualche caso senza essere mai stati usati. E tutto resterà come prima.
---

![](/images/post/2026/senzacattedra.jpeg)

E' uscito il mio ultimo libro: *Senza cattedra. La scuola possibile* (Loescher). E' un libro cui ho cominciato a pensare al tempo del ritorno a scuola dopo la Didattica a distanza. Mi era chiaro che quella sospensione, così difficile per tutti, andava messa a frutto per ripensare, finalmente, una istituzione che ha bisogno di un cambiamento radicale. Sono arrivati, invece, i fondi del PNRR: molti nuovi strumenti costosi e fragili che invecchieranno rapidamente, in qualche caso senza essere mai stati usati. E tutto resterà come prima.

Cosa non dovrebbe restare come prima? Le relazioni. Provo a dire, nel libro, che bisogna *trasformare i rapporti*. La scuola diventa significativa - luogo di conoscenza e di crescita - se significative sono le relazioni. E relazioni fondate sull'asimmetria, sul dominio, sul controllo non sono significative né educative. Propongo una scuola analogica, in cui si facciano cose inaudite come: interrogarsi *insieme* sul senso della scuola stessa; chiedersi *insieme* cosa davvero si vuole studiare, e perché; capire, *insieme*, quale è il modo migliore di studiare e di valutare; confrontare costantemente le proprie visioni del mondo e alla luce di esse interpretare i contenuti culturali; praticare *insieme* l'intelligenza come sguardo approfondito su ogni cosa. In sostanza: comunicare *davvero* e *non essere superficiali*. Chiamo *sinagogia* questa prospettiva, perché un contesto sociale in cui si comunica davvero e in cui si va a fondo nelle cose è educativo per tutti: studenti e docenti.


