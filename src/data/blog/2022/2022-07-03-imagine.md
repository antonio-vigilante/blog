---
title: "/imagine"
author: Antonio Vigilante
pubDatetime: 2022-07-03
tags: 
  - art
  - Intelligenza Artificiale
  - Midjoruney
description: Trasformare la letteratura in immagini con Midjourney.
---

_Disclaimer: alcune immagini possono urtare la sensibilità del lettore._

> Il paesaggio, adesso, era solenne e grandioso nella sua uniformità; ci trovavamo ai piedi della Montagna di Ferro…“

Nel momento in cui leggo questo passo – tratto da _L’altra parte_ di Alfred Kubin – la mia mente ricostruisce il paesaggio descritto. Come è un paesaggio _solenne e grandioso_? Come immaginare la sua _uniformità_? Come sarà questa Montagna di Ferro? La mente opera questa operazione ermeneutica in tempi estremamente rapidi, se la lettura dev’essere scorrevole e dunque piacevole. Ma in che modo compie questa operazione? Da dove trae le immagini? Abbiamo un set di immagini, più o meno vaghe, che possono servirci a rendere l’idea di un paesaggio solenne o di una montagna di ferro. Ma mano che l’autore ci fornisce degli input, la nostra mente funziona come un interprete iconico, che trasforma con eccezionale rapidità le parole in immagini. Ma per farlo deve attingere ad informazioni che vanno oltre la mente stessa. Ogni lettore immaginerà in modo personale quel paesaggio solenne e grandioso, eppure tutti i lettori attingeranno a un immaginario comune, che può essere più o meno ampio a seconda della vastità dell’esperienza del lettore.

Immaginiamo ora di poter essere noi stessi a fornire input a una mente esterna; di poter, cioè, dettare un testo ad una intelligenza artificiale che trasforma quello che diciamo in immagini, attingendo a un vastissimo repertorio di immagini. È quello che accade con Midjourney, che [si presenta](https://midjourney.gitbook.io/docs/) come “a new research lab focused on new mediums and tools for empowering people”. Al momento il software, in versione beta, può essere provato ad invito, ma si tratta di una tecnologia che senza alcun dubbio sarà presto disponibile per tutti e che con grande probabilità cambierà il nostro modo di concepire l'arte (e non solo).

Nei miei primi tentativi con Midjoruney - occorre inserire del testo dopo /imagine - ho provato a descrivere una scena semplice. Ad esempio un uomo che cammina di notte in una qualsiasi città italiana.

![](/images/5643b82c-fc5c-494e-b9f3-91704f4363f9_Naciketas_A_manwalkinginthestreetatnightinanitaliancity-960x960.png)

Ho provato poi ad aggiungere elementi fantastici, per creare situazioni inusuali. Con risultati affascinanti.

![](/images/e3394c0f-7409-46d9-a6c5-89b2c800b9a6_Naciketas_In_agreenroomaMonsterandachild.ARedBirdbetweenTheme.-1-960x960.png)

![](/images/df89890d-f838-4ed7-b96d-38cd6f2f93d0_Naciketas_surreal_illustrationofachildfloatingoverapost-apocalypticlandscape-960x960.png)

Quindi sono passato dalle immagini ai concetti. In che modo l'intelligenza artificiale avrebbe interpretato per me la _morte di Dio_?

![](/images/b8063497-151d-45c0-bae5-456b3e6be761_Naciketas_God_destroyinghimself3drender4kresolutiondetails-960x960.png)

![](/images/fd5d5c48-f816-4164-befe-96265296f542_Naciketas_God_destroyinghimself3drender4kresolutiondetails-1-960x960.png)

E poi concetti ancora più astratti. Come la differenza ontologica.

![](/images/32fa75a9-da09-4543-ae75-809016c3f948_Naciketas_i_seethebeingofallthethings40k-960x960.png)

O il concetto buddhista di vuoto.

![](/images/8479f473-6a48-4958-ac7e-e94d00d9fa81_Naciketas_the_beingisempty-960x960.png)

![](/images/a1a655c1-e542-4286-80d2-6db17283209b_Naciketas_all_thethingsareemptyrealisticdetailed-960x549.png)

Midjourney interpreta le immagini in base ad input che possono contenere anche particolari stilistici. È possibile chiedere all'IA di raffigurare la Montagna di Ferro descritta da Kubin, per confrontarla con quella che abbiamo immaginato noi leggendo il romanzo. Ma Kubin è stato anche e soprattutto un grande artista, ed ha accompagnato il suo romanzo con una serie di disegni che aiutano il lettore a raffigurarsi gli ambienti descritti. La stessa cosa può essere richiesta all'IA: si può chiedere di raffigurare una Montagna di Ferro _nello stile di Alfred Kubin_. Ma anche, se piace ibridare gli immaginari, nello stile di Shaun Tan o di Escher.

Le ricerche, mandate su un server comune, sono a disposizione di tutti (a meno che non si paghi per avere un accesso privato), e chiunque può intervenire per realizzare delle variazioni della stessa immagine. E questo pone la questione centrale: di chi sono le immagini create da Midjourney? Si può definire _autore_ dell'opera chi fornito l'input all'IA? Posso ritenermi autore delle opere inserite in questo articolo (altre sono sulla mia pagina su [Deviantart](https://www.deviantart.com/naciketas))? E potrei ritenermi autore di un'opera che avessi creato modificando il testo di un altro utente di Midjourney? Verrebbe da rispondere di no, perché è l'IA che ha fatto il lavoro. Ma, in fondo, il lavoro che l'IA compie a partire dal mio testo non è lo stesso che la mia intelligenza compie a partire dal testo di Kubin? Quando leggo un romanzo, la mia mente _mette in scena_ l'opera, e senza questa messa in scena il romanzo non esisterebbe. Ma questo vuol dire che l'autore dell'opera è il lettore? A monte, ci si può chiedere se abbia ancora senso parlare di un'opera d'arte centrando l'attenzione sull'autore, e non sui processi da cui risulta, che sono inevitabilmente transpersonali - ed è in questo, forse, l'importanza di un'opera d'arte.
