---
title: "La mafia e la città inesistente"
author: Antonio Vigilante
pubDatetime: 2022-08-31
tags: 
  - Foggia
  - mafia
description: Perché Foggia non si libera dalla mafia?
 
---

_L'Attacco_ di oggi ha in prima pagina un'intervista all'ex capo della Digos. Che dice che no, Foggia non è una città mafiosa. Certo, c'è la mafia, ma la città è un'altra cosa.

La mafia foggiana è diversa dalle altre mafie. E' nata per derivazione dalla camorra, in quella maledetta riunione all'hotel Florio del 5 gennaio 1979 voluta da Raffaele Cutolo. È dunque una mafia giovane, senza grandi tradizioni, e pertanto, si direbbe, senza alcun profondo radicamento nel territorio. Questo vuol dire che sarebbe facile, volendolo, sradicarla.

C'è un'altra ragione di debolezza della mafia foggiana. La mafia è sempre, anche, un sistema politico di gestione del territorio, cosa che implica il controllo dell'ordine pubblico. La mafia contrasta la piccola criminalità, sia come servizio, diciamo così, che per evitare l'intervento dello Stato che potrebbe ostacolare le sue attività. A Foggia non solo questo non avviene - la microcriminalità è probabilmente la più alta in Italia - ma la mafia stessa è visibile, rumorosa, oppressiva. Non una mafia law and order, ma davvero un gangsterismo che \_schiaccia\_ letteralmente la città.

Perché la città non si libera da una presenza che la schiaccia e che non è così radicata? Le ragioni sono tre.

La prima è la mancanza di un qualsiasi senso di comunità e l'eccezionale capacità di distrazione del foggiano medio. Al quale non crea grandi problemi l'ammazzatina sotto casa, se può continuare con il suo rituale delle paste domenicali, della partitina a carte con gli amici, dello struscio per corso Vittorio Emanuele. I foggiani amano riempirsi la bocca con espressioni come "orgoglio foggiano", ma di fatto non hanno alcun orgoglio per la propria città. La quale propriamente non esiste. Foggia è un insieme di individui. Gli unici collanti sociali sono la Chiesa e il calcio. Ma evidentemente non bastano. L'azione della Chiesa crea l'irresponsabile baciapile, quella del calcio il tifoso: e né con il baciapile né con il tifoso crei una comunità.

La seconda ragione è nella struttura di classe della società foggiana. Foggia è una delle città italiane con una più ampia presenza di sottoproletariato. Interi quartieri sono storicamente sottoproletari o si sono sottoproletarizzati negli ultimi decenni. E sul sottoproletariato la mafia esercita un fascino irresistibile: consente di raggiungere in modo efficace gli scopi sociali ed economici che sarebbe estremamente difficile ottenere per altre vie.

La terza ragione è nella mancanza di fiducia sistemica. E qui la responsabilità è tutta politica. Generazioni di stramaledetti figli di puttana hanno governato la città sostituendo il diritto con il favore. Per un foggiano ormai questo è un dato acquisito: anche se siamo in Italia, un paese democratico, non esiste in realtà alcun diritto. Nulla che possa essere ottenuto per il solo fatto di essere cittadini. Tutto va ottenuto grazie alle conoscenze giuste. E una società in cui la fiducia non è sistemica, ma posizionale, è intrinsecamente mafiosa. Checché ne dica l'ex capo della Digos.
