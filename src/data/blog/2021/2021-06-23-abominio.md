---
title: "Abominio"
author: Antonio Vigilante
pubDatetime: 2021-06-23 
tags: 
  - "Chiesa"
  - "ddl Zan"
  - "omosessualità"
  - "abominio"
description: Chiunque rivendichi la violenza della Bibbia, come fa la Chiesa cattolica, si tira fuori da qualsiasi discorso comune su cò che è bene e giusto. 
---

Si legge nella Nota verbale mandata al Governo italiano dalla Segreteria di Stato Vaticana per esprimere le perplessità della Chiesa riguardo al ddl Zan: "Diverse espressioni della Sacra Scrittura, della Tradizione ecclesiale e del magistero autentico dei Papi e dei Vescovi considerano, a molteplici effetti, la differenza sessuale, secondo una prospettiva antropologica che la Chiesa cattolica non ritiene disponibile perché derivata dalla stessa Rivelazione divina."

E vediamola, questa prospettiva antropologica _non disponibile._ "Chiunque abbia giaciuto con un uomo come si giace con una donna, hanno compiuto tutti e due un abominio; siano messi a morte. Il loro sangue ricada su di essi". E' il _Levitico_ (20, 13), con l'_Esodo_ il centro stesso dell'Antico Testamento.

Il termine adoperato è תועבה, che indica una cosa disgustosa, che suscita orrore. Che un uomo faccia l'amore con un altro uomo è una cosa disgustosa, e talmente disgustosa, che entrambi devono essere uccisi. Uccidere è meno disgustoso che amare. Esistono oggi persone che ritengono che questo passo non sia l'espressione di una società arcaica, patriarcale, rozza e violenta, ma nulla di meno che la voce di Dio. E come tale, appunto, "non disponibile". Ora, bisogna dirlo forte: se c'è qualcosa che è abominio, è questo testo. E disgustoso, abominevole è chiunque rivendichi l'atroce violenza che esprime. Così facendo, si tira fuori dalla società civile, da qualsiasi _discorso comune_ sul bene e sul giusto.  Se il cattolicesimo è questo, allora esso è totalmente incompatibile con la democrazia e i diritti umani. Bisogna prenderne atto e trarne tutte le conseguenze politiche.
