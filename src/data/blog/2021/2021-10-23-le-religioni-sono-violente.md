---
title: "Le religioni sono violente?"
author: Antonio Vigilante
pubDatetime: 2021-10-23 
tags: 
  - "religioni"
  - "violenza"
  - "Diavolo"
  - "Gabriele Arosio"
description: >
  La Chiesa cattolica negli ultimi decenni ha da un lato ammesso i propri errori passati,
  dall’altro aperto al dialogo con le altre religioni. Due cose senz’altro lodevoli; ma manca 
  qualcosa. Manca ciò che è più urgente: comprendere le radici della violenza. Perché i 
  cristiani hanno massacrato così tanto?  
---

“Un mondo senza religioni sarebbe un mondo più bello e meno violento?”, si chiede [su _Gli Stati Generali_](https://www.glistatigenerali.com/religione_teologia/quando-la-religione-e-senza-dio/?fbclid=IwAR0WW6Op57rcUqPifafbbkefVPuFHnpyqZBlm0BPe13F1JMax9gCVDvxwIY) il pastore battista Gabriele Arosio. E posta così, la questione difficilmente può trovare risposta. In primo luogo, perché non è affatto facile distinguere cosa è religione e cosa non lo è. Il concetto di religione è occidentale; siamo sicuri che il _dharma_ degli hinduisti, per non fare che un esempio, sia esattamente la stessa cosa? E il Confucianesimo cos’è? Confucio parla pochissimo di questioni ultime, e molto di etica. Sembra più un filosofo che un fondatore di religioni; ma del resto lo stesso concetto di filosofia è occidentale.

Ammesso anche che cristianesimo, islam, buddhismo e confucianesimo possano essere concepiti insieme come _religioni_, non ha molto senso parlarne all’ingrosso. Bisognerebbe chiedersi quanta violenza vi sia in ciascuna di esse, piuttosto che ritenere che meritino di stare in piedi o debbano cadere tutte insieme. 

Ma più che di religione, sarebbe soprattutto il caso di parlare di _Weltanschauung_, visione del mondo. Noi esseri umani abbiamo una serie di bisogni, ben sintetizzati dalla piramide di Maslow. Abbiamo bisogno di mangiare e bere, di coprirci, di essere al sicuro, di realizzarci, di essere amati. Ma abbiamo anche un bisogno fondamentale, senza il quale la vita può essere difficile. Abbiamo il bisogno di inserire la nostra esistenza individuale in un contesto di significato che la inquadri e le dia una direzione, di una visione del mondo, appunto, che sia in grado di rispondere alle fondamentali domande di senso. 

Proprio perché una _Weltanshauung_ risponde a un bisogno fondamentale, quando qualcosa, dall’esterno o dall’interno, la minaccia, accade la violenza. È la violenza che ha insanguinato l’Europa quando la visione del mondo della società tradizionale medioevale è stata messa in crisi dall’ascesa della borghesia e dallo sviluppo scientifico. Un cambiamento doloroso, che ha consentito però all’Occidente uno sviluppo tecnologico che ha travolto il resto del mondo. A persiani, indiani, cinesi l’Occidente appariva come un mostro irresistibile, che con il proprio potere militare, ma ancora di più con il fascino della propria civiltà, che si proponeva come l’unica evoluta, minacciava di annullare semplicemente mondi culturali millenari. Di qui la resistenza. Di qui la violenza. Perfino Gandhi giunge a distruggere pubblicamente i prodotti inglesi, in nome dello _swadeshi_, la valorizzazione dei prodotti e della cultura locale. 

In Iran prima della Rivoluzione islamica si diffonde il concetto di _gharbzadegi_, che si può tradurre con _intossicazione occidentale_. Espressione efficacissima: l’Occidente è percepito come un veleno che intossica e uccide tutte le civiltà diverse dalla propria. Di qui la violenza. Che non è propriamente _religiosa_. È la violenza di qualsiasi civiltà che vede minacciata la propria visione del mondo. Anche religioni che predicano le forme più radicali di nonviolenza possono diventare violente in certe circostanze; lo dimostra, per non fare che un esempio, il Bodu Bala Sena cingalese. 

Questa è una prima risposta. Una seconda risposta è che nella visione del mondo religiosa, come in qualsiasi visione del mondo, possono esserci semi di violenza, che in qualche caso sono evidenti, in altri meno. La Chiesa cattolica negli ultimi decenni ha da un lato ammesso i propri errori passati, dall’altro aperto al dialogo con le altre religioni. Due cose senz’altro lodevoli; ma manca qualcosa. Manca ciò che è più urgente: comprendere le radici della violenza. Perché i cristiani hanno massacrato così tanto? Perché il cristianesimo è stato così feroce, se il Cristo insegna l’amore del prossimo? Come si spiega, per restare a tempi recenti, il genocidio degli indiani canadesi nelle scuole residenziali cristiane, per lo più cattoliche? 

La mia risposta a questa domanda è che il Cristo ha insegnato l’amore, ma ha insegnato anche che c’è il Diavolo. E che c’è chi è con lui e chi è con il Diavolo. Dividendo in questo modo l’umanità in due, ha gettato le premesse terribili di qualsiasi violenza verso chiunque non rientrasse nella piena ortodossia e nella rassicurante identità del maschio bianco cristiano. Questo è il seme violento del cristianesimo. Altre religioni hanno altri semi violenti. Ed è compito di chiunque voglia la pace, prima ancora di tendere la mano a chi segue un’altra religione, analizzare senza alcuna pietà la propria religione (ma anche: della propria visione del mondo, sia pure essa _ateistica_) e cercare in essa l’origine del male e della violenza.

