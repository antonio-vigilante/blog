---
title: "La scuola difficile"
author: Antonio Vigilante
pubDatetime: 2021-10-23
tags: 
  - "educazione"
  - "scuola"
  - "libri miei"
description: >
  Raccolgo in questo libro gli articoli sulla scuola che ho scritto nell’arco degli ultimi sei
  anni, prevalentemente su "Gli Stati Generali", nella speranza che il ragionamento sulla 
  scuola che essi tentano, ricondotto ad una qualche unità in una raccolta, possa contribuire, 
  sia pure in misura minima, alla riflessione sulla scuola che abbiamo e su quella che
  vorremmo o dovremmo creare.
---

Ho raccolto gli articoli sulla scuola pubblicati negli ultimi anni - dal 2015 - prevalentemente su _Gli Stati Generali_ in un ebook intitolato _La scuola difficile_, disponibile su tutte le librerie on-line al costo di 3.99 euro ([Amazon](https://www.amazon.it/dp/B09K4W7356/ref=sr_1_4?__mk_it_IT=%C3%85M%C3%85%C5%BD%C3%95%C3%91&crid=1H44RAQW5GI5U&dchild=1&keywords=antonio+Vigilante&qid=1634993368&qsid=258-6025511-1450114&sprefix=antonio+vigilante%2Caps%2C129&sr=8-4&sres=8866812749%2C8834160835%2C8875882916%2CB09K4W7356%2C8867056913%2CB08BL5GFS3%2C8869580032%2CB09CN7C44B%2C8893882795%2CB08DLFR23B%2C8826492239%2C8498607728%2C8879495321%2CB013Q8K79G%2CB08SH1CF6B%2CB013Q8JCTW%2C8822624041%2CB08Y86594P%2CB08G4THL9P%2C882262100X&srpt=ABIS_BOOK), [IBS](https://www.ibs.it/scuola-difficile-ebook-antonio-vigilante/e/9791220859165), [Kobo](https://www.kobo.com/it/it/ebook/la-scuola-difficile)).

Di seguito la *Premessa*.

* * *

Raccolgo in questo libro gli articoli sulla scuola che ho scritto nell’arco degli ultimi sei anni, prevalentemente su _Gli Stati Generali_, nella speranza che il ragionamento sulla scuola che essi tentano, ricondotto ad una qualche unità in una raccolta, possa contribuire, sia pure in misura minima, alla riflessione sulla scuola che abbiamo e su quella che vorremmo o dovremmo creare.

Lo intitolo _La scuola difficile_, riprendendo il titolo di uno degli articoli, per diverse ragioni.

In primo luogo, quella del titolo è la difficoltà della nostra scuola. È convinzione diffusa che la scuola italiana sia diventata facile, leggera, che abbia perso il rigore e la serietà di una volta. I miei studenti che passano un periodo di studi all’estero sono invece concordi nel percepire la nostra scuola come più difficile. E purtroppo questa maggiore difficoltà non comporta una maggiore serietà o una migliore preparazione. La scuola è più difficile semplicemente perché meno coinvolgente, più noiosa e pesante.

In secondo luogo, la difficoltà è quella della scuola che vorrei e che ritengo necessaria. E anche qui, in due sensi. Il primo è quello che provo a spiegare nell’articolo da cui ho ripreso il titolo (cap. 31). Possiamo fare una scuola più seria non rendendo più pesante il lavoro degli studenti, ma impegnandoci in un lavoro più complesso della routine lezione-compiti-interrogazione, tanto rassicurante (in fondo si è sempre fatto così) quanto evidentemente fallimentare. Ma questa scuola è difficile --- ed è il secondo senso --- anche perché qualsiasi tentativo di scardinare quell’impianto incontra resistenze fortissime, e spesso condanna all’isolamento ed all’incomprensione.

In questi sei anni si sono succeduti cinque governi: il governo Renzi (fino al dicembre 2016), il governo Gentiloni, il primo e il secondo governo Conte e l'attuale governo Draghi. Sono stati, soprattutto, gli anni della pandemia, che ha sconvolto in modi prima inimmaginabili il nostro modo di vivere e di fare scuola. Sono gli anni in cui la digitalizzazione delle scuole, promossa dal governo Renzi, ha avuto una accelerazione forzata dalla chiusura delle scuole, con la conseguente necessità di passare alla didattica a distanza. I docenti sono stati costretti a reinventarsi, a cercare vie alternative per raggiungere gli studenti, a sperimentare forme diverse di insegnamento. E, inevitabilmente, a riflettere su cosa è scuola e cosa no. La sospensione del setting tradizionale -- tradizionalissimo, in Italia -- è una occasione storica per interrogarsi sulle alternative. Sono convinto che questo sia il momento migliore per provare a ripensare la scuola. Il momento del ritorno alla normalità, che dev'essere il momento in cui si cerca qualcosa di più, e di meglio, di _quella_ normalità. E tuttavia sono troppo disincantato per non ritenere più plausibile lo scenario tranquillizzante del semplice ritorno alla scuola di prima. Perché, appunto, una scuola altra è _difficile_.

Alcuni degli articoli qui raccolti hanno un carattere più teorico e presentano, con i limiti di un articolo giornalistico, la mia idea di scuola e di educazione, mentre altri sono più legati alla contingenza, a questo o quella notizia o fatto particolare. Trattandosi di una raccolta di articoli, e non di un saggio unitario, non sono infrequenti le ripetizioni di alcuni temi (ad esempio l'importanza del Service Learning o dell'abolizione dei compiti a casa).

L'idea di scuola che è al fondo di queste analisi è semplice e si può sintetizzare in poche parole: costituire la classe come una comunità in dialogo, passare dalla trasmissione alla ricerca comune, aprire la scuola al territorio e re-istituirla (si veda l'ultimo intervento, uscito su _Gli Asini_ di Goffredo Fofi), formare gli studenti all'impegno, pensare il proprio lavoro di docenti nell'ottica della giustizia sociale, fare educazione, e non solo istruzione, e farla sia cogliendo l'aspetto valoriale dei contenuti culturali (il valore della bellezza nella poesia, nella letteratura, nell'arte; il valore della verità nella filosofia e nella storia; il valore della giustizia nel diritto, e così via), sia curando la relazione con gli studenti, che può essere via per la crescita reciproca solo se è autentica e viva, e non mortificata da quella verticalità burocratico-amministrativa che genera assurdità pedagogiche come la _nota in condotta_.

Quanto qui scritto è il risultato, anche, del confronto -- dialogo ma anche, a volte, scontro -- con molte persone, alle quali sono grato. Nominarle tutte sarebbe cosa lunga. Loro sanno. Per approfondire l'idea di scuola qui presentata si può leggere il libro _Alternativa nella scuola pubblica. Quindici tesi in dialogo_ (Ledizioni, Milano 2018) scritto con Fabrizio Gambassi ed esito anch'esso di un lavoro comune fatto con colleghi, studenti e genitori.
