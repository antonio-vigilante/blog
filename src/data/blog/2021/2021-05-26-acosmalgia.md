---
title: "Acosmalgia"
author: Antonio Vigilante
pubDatetime: 2021-05-26
tags: 
  - note di apprendistato
description: >
  Lo stato d'animo più frequente e significativo, con il passare degli anni, mi sembra 
  che non abbia, stranamente, un nome specifico. Molti con gli anni diventano nostalgici.
  Provano un dolore particolare che viene loro dal desiderio di una situazione lontana 
  nel tempo. Io non sono propriamente nostalgico. Se qualcuno mi offrisse una macchina 
  del tempo per tornare al 1984, al 1999, al 2010 rifiuterei senz'altro. Non c'è nulla 
  di bello che mi aspetti nel mio passato. E tuttavia ho un passato...
---

Lo stato d'animo più frequente e significativo, con il passare degli anni, mi sembra che non abbia, stranamente, un nome specifico. Molti con gli anni diventano nostalgici. Provano un dolore particolare che viene loro dal desiderio di una situazione lontana nel tempo. Io non sono propriamente nostalgico. Se qualcuno mi offrisse una macchina del tempo per tornare al 1984, al 1999, al 2010 rifiuterei senz'altro. Non c'è nulla di bello che mi aspetti nel mio passato. E tuttavia ho un passato. Ho vissuto il 1984, il 1999 e il 2010. Ho attraversato tempi diversi, ma soprattutto mondi diversi. Ho fatto parte di mondi che ora non esistono più. Mondi che erano da un lato la mia rete di relazioni - ad esempio i miei compagni di scuola - e dall'altra il contesto storico e culturale: la musica, l'arte, la televisione, la moda eccetera. Al tempo stesso, io ero altro da quello che sono ora. C'era un altro me che viveva in un altro mondo. Un me e un mondo estranei al mio me di adesso e al mondo in cui vivo; e tuttavia un mondo che è stato il mio, e un io che sono stato io.

Secondo la tradizione il Buddha insieme al Risveglio ottenne il ricordo delle vite precedenti. E se il Risveglio è gioia, non riesco a figurarmi questo ricordo di aver vissuto altre vite se non come questo genere di stordimento. E di fatto si tratta di questo: abbiamo vissuto, nella nostra vita, altre vite; siamo stati, in questa stessa vita, altre persone. E questa consapevolezza getta un'ombra sulla nostra stessa vita attuale. 

Non la sofferenza per un luogo al quale vorremmo tornare. La sofferenza sottile - e lo stordimento - che nasce dall'essere in qualche modo legati a mondi che non sono più i nostri, a identità che abbiamo attraversato; la consapevolezza di non poter mettere radici in nulla, meno che mai in noi stessi, perché questo stesso io che sta scrivendo è un luogo di passaggio, e presto morirà per incarnarsi ancora in un altro io, in un altro mondo - in questa stessa vita. Chiamo _acosmalgia_ il dolore che dà questo passare da un mondo all'altro, da un io all'altro, in questa stessa vita. E mi pare che dopo una certa età diventi la condizione principale. Il tono di fondo, quando cessano per qualche istante la seduzione delle cose e il fastidio degli altri.
