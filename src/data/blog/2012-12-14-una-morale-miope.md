---
title: Una morale miope
author: Antonio Vigilante
pubDatetime: 2012-12-14
tags: 
  - Benedetto XVI
  - Cattolicesimo
  - Chiesa
description: Una religione spenta che produce una morale spenta.
---

  
Nel [Messaggio di Benedetto XVI per la Giornata Mondiale della Pace](http://www.vatican.va/holy_father/benedict_xvi/messages/peace/documents/hf_ben-xvi_mes_20121208_xlvi-world-day-peace_it.html) si legge:  

> Oltre a svariate forme di terrorismo e di criminalità internazionale, sono pericolosi per la pace quei fondamentalismi e quei fanatismi che stravolgono la vera natura della religione, chiamata a favorire la comunione e la riconciliazione tra gli uomini.

Difficile dargli torto: fondamentalismo e fanatismo sono nemici della pace. Il problema è che il fondamentalismo ed il fanatismo sono sempre quelli degli altri. Più avanti, nel discorso, c'è il seguente passo:

  
> Per diventare autentici operatori di pace *sono fondamentali l’attenzione alla dimensione trascendente e il colloquio costante con Dio*, Padre misericordioso, mediante il quale si implora la redenzione conquistataci dal suo Figlio Unigenito. Così l’uomo può vincere quel germe di oscuramento e di negazione della pace che è il peccato in tutte le sue forme: egoismo e violenza, avidità e volontà di potenza e di dominio, intolleranza, odio e strutture ingiuste.

Il papa dice, dunque, che chinque non sia credente non può essere operatore di pace; nessuno che sia chiuso alla Trascendenza può vincere l'egoismo, la violenza eccetera. Tradotto in linguaggio corrente: tutti quelli che non sono credenti sono condannati ad essere cattivi. E cos'è questo, se non fondamentalismo e fanatismo?  

Illuminati da Dio, aperto al Trascendente, in dialogo con Dio, il papa è così miope da vedere le maggiori minacce alla pace mondiale non nel commercio internazionale delle armi, ma *nell'aborto, nell'eutanasia e nelle unioni gay*. La pace è minacciata ogni volta che non si rispetta la vita umana:

> Via di realizzazione del bene comune e della pace è anzitutto il rispetto per la vita umana, considerata nella molteplicità dei suoi aspetti, a cominciare dal suo concepimento, nel suo svilupparsi, e sino alla sua fine naturale.

  
Che anche l'esistenza di una persona omosessuale sia vita umana, come tale degna di rispetto,  è una cosa che l'apertura al Divino non riesce a fare entrare nella testa di questo vecchio ottuso. E non è ovviamente lecito attendersi alcun cenno allo scandalo immenso della sofferenza della vita animale, che per i cattolici - fedeli al mandato del _Genesi_ - semplicemente non esiste. Non c'è nessuna minaccia alla pace nel fatto che la vita di milioni ì di animali sia quotidianamente crocifissa negli allevamenti industriali - umiliata, offesa, derisa, smembrata. La miopia morale non gli consente di scorgere la continuità tra violenza sull'animale e violenza sull'uomo, tra l'organizzazione scientifica, sistematica dei macelli e quella dei campi di sterminio.

Non c'è, in un discorso del genere, soltanto una morale insufficiente (quella ottusità morale, per non dire peggio, che lo porta a [ricevere in Vaticano Rebecca Kadaga](http://www.ilfattoquotidiano.it/2012/12/14/papa-benedice-promotrice-legge-che-prevede-pena-di-morte-per-gay-in-uganda/446392/), presidente del parlamento Ugandese, promotrice di una legge che prevede la pena di morte per i gay). C'è qualcosa di peggio: c'è _insufficienza religiosa_. La vera religione dà slancio alla morale, la apre, la rende più sensibile e profonda. Qui abbiamo una religione spenta che produce una morale spenta. Un sale che è diventato insipido.

>
