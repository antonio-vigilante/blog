---
title: "Una madre"
author: Antonio Vigilante
pubDatetime: 2024-02-04
tags: 
  - lucreziana
  - traduzioni
description: Un passo del secondo libro del "De Rerum Natura".
---

Gli atomi sono tutti diversi tra loro per la forma e per l'aspetto. Lo dimostra, tra l'altro, il fatto che gli esseri viventi di una stessa specie non sono mai del tutto uguali tra loro. Questo tema introduce uno dei passi più commoventi del _De Rerum Natura_; uno dei pochissimi momenti in cui il mondo latino esprime una sincera compassione nei confronti del mondo animale. Per una mucca suo figlio non è un vitellino qualsiasi, e quando le viene sottratto, per sacrificarlo agli dei, la sua disperazione non è diversa da quella che potrebbe provare una madre. Si tratta anche di una ripresa, questa volta con protagonista un animale, del tema della scelleratezza cui conduce la religione, trattato in un passo ugualmente memorabile del libro I, quello del sacrificio di Ifigenia (tradotto [qui](https://lucrezio.netlify.app/la-scelleratezza-della-religione)). Siamo nel secondo libro, vv. 352-366.

Spesso davanti agli splendidi templi  
degli dei, sugli altari profumati  
d’incenso viene ucciso un vitellino:  
un caldo fiume di sangue gli scende  
355 dal petto. Ma la madre, desolata,   
percorre senza sosta i verdi anfratti  
cerca dovunque la bifida impronta  
getta lo sguardo inquieto in ogni luogo  
se mai vi fosse il cucciolo amatissimo  
e si ferma e muggisce tanto forte  
da riempire l'intero bosco intorno   
e ritorna alla stalla, e poi ancora,   
360 straziata dall'assenza di suo figlio,  
e né i teneri salici né l'erba  
vivida di rugiada né il ruscello  
che scorre giù, carezzando la riva,  
possono darle alcun conforto o toglierle  
la sofferenza che le invade l'animo;  
365 né può distrarla o alleviare il dolore  
la vista di altri vitelli nel campo  
rigoglioso: perché quello che cerca  
è proprio suo e lo conosce bene.

\[Per il progetto di traduzione del _De Rerum Natura_ e la licenza rimando al [sito](https://lucrezio.netlify.app/).\]
