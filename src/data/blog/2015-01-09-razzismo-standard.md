---
title: "Razzismo standard"
author: "Antonio Vigilante"
pubDatetime: 2015-01-09 
tags:
  - "Facebook"
  - "fascismo"
  - "razzismo"
description: >
  Per Facebook un manifesto che inequivocabilmente incita all'odio contro i neri è non censurabile.  
---

A proposito di vignette vigliacche. Uno dei tanti fascisti di Facebook pubblica [un vecchio manifesto fascista](http://digitalpostercollection.com/propaganda/1939-1945-world-war-ii/italy/1944-difendila-potrebbe-essere-tua-madre-tua-moglie-tua-sorella-tua-figlia/) dal contenuto inequivocabilmente razzista: un uomo nero che violenta una donna bianca e la scritta _Difendila! Potrebbe essere tua madre, tua moglie, tua sorella, tua figlia_. Segnalo la cosa a Facebook, che mi risponde che il contenuto non è stato rimosso perché hanno riscontrato che rispetta i loro Standard della comunità.

Leggo questi Standard della comunità:

> Facebook non consente i contenuti che incitano all'odio, ma attua una distinzione tra contenuti seri e meno seri. Se da un lato incoraggiamo gli utenti a mettere in discussione idee, eventi e linee di condotta, non consentiamo la discriminazione di persone in base a razza, etnia, nazionalità, religione, sesso, orientamento sessuale, disabilità o malattia.

Poiché il manifesto è inequivocabilmente razzista ed inequivocabilmente incita all'odio contro i neri, bisogna dedurne che per Facebook si tratta comunque di un contenuto "meno serio".  

Intanto a Foggia una giornalista de _l'Unità_ [viene processata](http://espresso.repubblica.it/attualita/2015/01/09/news/indagata-per-un-commento-su-facebook-ora-il-giudice-deve-decidere-se-e-diffamazione-1.194313) per aver commentato criticamente su Facebook un manifesto di una scuola per estetiste, che mostrava una bambina bionda, intenta a truccarsi, e la scritta _Farò l'estetista. Ho sempre avuto le idee chiare_.
