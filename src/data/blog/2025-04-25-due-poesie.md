---
title: Due poesie
author: Antonio Vigilante
pubDatetime: 2025-04-25
tags: 
  - poesia residua
description: "Non posso dirti nulla: ogni parola"
---

Non posso dirti nulla: ogni parola  
prende una strada sua, ha una sua vita,  
dice qualcosa, ma non dice me  
e tuttavia s'infila dentro a un noi  
insieme alle parole che non sei:  
e questo è grande parte del groviglio  
che ogni giorno ci fa tanto feroci.

*

Ho fatto spazio al mondo, l'ho imparato  
dagli anni che ti segnano la pelle  
mi sono fatto piccolo invisibile  
soprattutto capace di silenzio.  

Ho fatto spazio al mondo: l'ho imparato  
ma dopo lunga attesa a presentarsi  
è stato solo un merlo sopra un bosso  
con nel becco un vermetto agonizzante.
