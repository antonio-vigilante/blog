---
title: "Come fare un blog di insuccesso"
author: Antonio Vigilante
pubDatetime: 2023-04-27
tags: 
  - questo blog
description: "Questo blog esiste ormai da molti anni ed è riuscito nel tempo a mantenere un numero di visitatori meravigliosamente basso: in media meno di dieci al giorno. Uno di questi sparuti visitatori qualche giorno fa mi ha fatto notare che il mio blog non è più quello di una volta: troppe cose tecniche e poca poesia..."
---

Questo blog esiste ormai da molti anni ed è riuscito nel tempo a mantenere un numero di visitatori meravigliosamente basso: in media meno di dieci al giorno. Uno di questi sparuti visitatori qualche giorno fa mi ha fatto notare che il mio blog non è più quello di una volta: troppe cose tecniche e poca poesia. Il nostro lettore è deluso, e questo vuol dire che probabilmente il numero di visitatori diminuirà ulteriormente. Attendo con ansia il giorno in cui il contatore dei visitatori sarà stabile sullo zero. E il mio blog avrà raggiunto la sua entelechia. Intanto, forte di questa esperienza, sento di poter offrire una guida minima alla creazione di un blog di insuccesso. 

_Evita di fare un blog tematico_

Può essere che qualcuno sia arrivato sul tuo blog perché ha trovato interessante, poniamo, un tuo articolo sulla scuola. Bene: fa’ in modo che, tornandovi, trovi tutto tranne che articoli sulla scuola. Se farai un blog sulla scuola, o su qualsiasi altra cosa, compreso l’allevamento dei filugelli, il rischio di avere un nucleo di affezionati lettori è alto, così come è concreto il pericolo che questo nucleo si ampli e il tuo blog diventi famoso.

_Spiazza_

Qualcuno è arrivato sul tuo blog, poniamo ancora, grazie a un tuo articolo sulla scuola che ha trovato condivisibile. È noto che i discorsi sulla scuola sulla piazza sono due o tre, al massimo quattro: ognuno con i suoi slogan, le sue icone e i suoi confini. Tu eviterai accuratamente di stare in questi confini. Ignorerai allegramente l’esistenza di questi discorsi preconfezionati e dirai un po’ il cazzo che ti pare. E per giunta userai ogni tanto anche qualche termine inaccettabile tra persone civili, come ti ho appena mostrato. Il nostro lettore andrà via scandalizzato e deluso.

_Evita le guide_

La gente non vede l’ora che qualcuno le dica come fare cosa. La vita sembra più facile se c’è la guida per fare questo e per fare quello: in fondo basta seguire i passi indicati, e tutto andrà a posto. Tu dà al tuo lettore l’impressione di essere uno che si è perso. Se vuoi dare una mappa, fa’ che sia sbagliata e non porti da nessuna parte.

_Controlla la leggibilità_

Esistono strumenti appositi per controllare la leggibilità dei post di un blog. Se questa scende oltre un certo limite, i post rischiano di collocarsi male nei motori di ricerca: si chiama SEO, Search Engine Optimization. Se il tuo post è leggibile, lavoraci ancora un po’, riformula le frasi, rendi più complessi i periodi, introduci qualche termine tecnico Attenzione, però, a non diventare oscuro. L’oscurità attira gli imbecilli, e là fuori è pieno di imbecilli. Intere carriere accademiche e intellettuali sono state costruite sull’oscurità.

_Assentati_

Fondamentale per il successo di un blog è l’aggiornamento frequente. Un post alla settimana, almeno. Ed essere sempre sul pezzo. Tu prenditela comoda. Lascia che i temi caldi si raffreddino prima di dire la tua – se proprio senti il bisogno di dire la tua. Assentati. Fatti un giro, cura una pianta grassa, contempla il panorama. O semplicemente non fare niente, che è sempre un gran modo di vivere. Evita però poi di scrivere una guida su come non fare niente.
