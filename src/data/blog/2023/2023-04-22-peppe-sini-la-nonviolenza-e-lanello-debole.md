---
title: "Peppe Sini, la nonviolenza e l'anello debole"
author: Antonio Vigilante
pubDatetime: 2023-04-22
tags: 
  - nonviolenza
  - Vladimir Putin
  - Ucraina
  - Peppe Sini
description: "Insomma: Putin invade l’Ucraina e Sini, in nome della pace, vuole processare i vertici della Nato. Perché è la Nato, non Putin, che sta portando il mondo al disastro."
---

[Peppe Sini replica](https://www.micromega.net/guerra-e-non-violenza-la-replica-di-peppe-sini/) al mio [_La nonviolenza si è fermata_](https://www.micromega.net/il-movimento-nonviolento-e-fermo-attaccato-allidentita-del-secolo-scorso/), su “MicroMega”, protestando. Nel mio articolo ho scritto che lui, Sini, nell'intervento che ho preso in esame e da cui sono partito per ragionare della nonviolenza italiana, “evita accuratamente di parlare di Putin”. No, protesta Sini, questo non è vero. Perché già nella terza riga ha scritto che occorre “continuare a denunciare la criminale follia di chi la guerra ha scatenato”. Il problema è, appunto, che parla di _chi la guerra ha scatenato_, ma non fa il nome di Putin. Come se solo nominarlo fosse difficile. Mentre poco dopo dice:

> Con l’azione diretta nonviolenta fino allo sciopero generale imporre ai governi europei di mettere il veto ad ogni iniziativa della Nato, l’organizzazione terrorista e stragista di cui i nostri paesi tragicamente fanno parte: paralizzare immediatamente i criminali della Nato occorre, e successivamente procedere allo scioglimento della scellerata organizzazione.

La Nato dunque è _scellerata_, _terrorista_ e _stragista_. Perché mai un lettore non dovrebbe pensare che è questa organizzazione criminale, nell’analisi di Sini, ad aver scatenato la guerra?

Sini aggiunge che no, è un equivoco. Certo che per lui Putin è un criminale. Ha dimenticato di nominarlo in quello scritto, ma non in altre occasioni:

> E questa opinione ho sostenuto in innumerevoli interventi scritti o pronunciati in tutte le manifestazioni pubbliche cui ho preso parte; ritrovo la trascrizione del mio intervento alla prima manifestazione pubblica contro la guerra svoltasi sul finire del febbraio 2022 nella città in cui risiedo, si apre con queste parole: “La guerra scatenata dall’autocrate russo contro la popolazione ucraina è un crimine mostruoso e un’abissale follia”.

L’ho cercata in rete, la trascrizione di quel suo intervento. Avrei preferito non leggerla. [La trovo sul sito "TusciaWeb"](http://www.tusciaweb.eu/2022/02/la-nato-e-unorganizzazione-terrorista-e-stragista-che-minaccia-lumanita-intera-e-sta-portando-il-mondo-al-disastro/). Il titolo dell'articolo è: _La Nato è un’organizzazione terrorista e stragista che minaccia l’umanità intera e sta portando il mondo al disastro_. Ed è un titolo che sintetizza bene il succo del discorso di Sini. Che comincia bene, in effetti, con la denuncia del _crimine mostruoso_ dell’_autocrate russo_. E ci si aspetterebbe che finisse con la richiesta di processare l’_autocrate_ (fascista, direi: ma a Sini non interessa troppo l’analisi della natura del potere putiniano). E invece no. Quando si tratta di passare alle cose _concret__e_ (ma concrete è una parola grossa, quando si parla di nonviolenza italiana), Sini scrive (anzi, proclama in piazza):

> Occorre sciogliere immediatamente la Nato che è un’organizzazione terrorista e stragista che minaccia l’umanità intera e sta portando il mondo al disastro; sciogliere la Nato e processarne i vertici per crimini contro l’umanità è il primo indispensabile passo per fermare le guerre in corso – non solo in Europa ma ovunque nel mondo – e costruire la pace.

Insomma: Putin invade l’Ucraina e Sini, in nome della pace, vuole processare i vertici della Nato. Perché è la Nato, non Putin, che _sta portando il mondo al disastro_.

Nello scritto che ha offeso Sini mi pare, a dire il vero, di essere stato abbastanza morbido con lui. Ho evidenziato come chiamare allo sciopero generale, pur nella consapevolezza di essere del tutto incapaci di andare oltre questa invocazione – perché organizzare uno sciopero generale è cosa difficile anche per i grandi sindacati, figurarsi per il piccolo centro di Viterbo – sia cosa assolutamente vuota. Avrei potuto aggiungere altro. Avrei potuto aggiungere che invocare lo sciopero generale contro la Nato (“paralizzare immediatamente i criminali della Nato occorre, e successivamente procedere allo scioglimento della scellerata organizzazione”) e contro i governi europei (“imporre ai governi europei di cessare di armare ed alimentare la guerra e sostenere invece l’impegno per l’immediato cessate il fuoco ed immediate trattative di pace”) vuol dire fare esattamente il gioco di Putin.

Sto leggendo _Il tesoro di Putin_ di Jacopo Iacoboni e Gianluca Paolucci (appena uscito presso Laterza). Gli autori ricostruiscono la rete di potere e di denaro del fascista russo, ma anche il grande impegno per condizionare la politica italiana, tra l’altro lavorando per la caduta del governo Draghi. Perché l’Italia è così importante per la Russia? Perché, scrivono gli autori,

> è un egli anelli politicamente più deboli d’Europa, con la sua maggioranza di parlamentari populisti dal 2018 in poi, la forte e soprattutto rumorosa presenza di movimenti pacifisti utilizzabili da Mosca, una componente di intellettuali e giornalisti “amici” e pronti all’uso, a volte retaggio dell’antiamericanismo di matrice comunista o post-comunista nel Belpaese, altre volte della stagione in cui Mosca si inserisce in ogni protesta in Occidente, dai no euro ai no vax, fornendo i suoi network e le sue reti online di amplificazione. Non conta il tema di queste proteste: contano i network da attivare contro l’Occidente.

Non so quanto si possa definire _rumoroso_ il piccolo centro di Sini. Mi pare che non lo sia particolarmente nemmeno il Movimento Nonviolento. Ma di fatto è qui che si collocano: nella rete di _utili idioti_ (l’espressione è ripresa da Iacoboni e Paolucci, e pare davvero calzante) che la Russia sta usando per destabilizzare il nostro Paese e l’Europa intera.
