---
title: "Denise e la ziganofobia"
author: Antonio Vigilante
pubDatetime: 2023-03-04
tags: 
  - Denise Pipitone
  - Rom
description: "Denisa e Denise sono due nomi molto simili. Questa è un'evidenza. I Rom rubano i bambini. Anche questa è un'evidenza. Sulla base di queste due evidenze gli inquirenti 
  che indagano sulla scomparsa di Denise Pipitone stanno seguendo da anni la pista rom."
---

Denisa e Denise sono due nomi molto simili. Questa è un'evidenza. I Rom rubano i bambini. Anche questa è un'evidenza. Sulla base di queste due evidenze gli inquirenti che indagano sulla scomparsa di Denise Pipitone stanno seguendo da anni la _pista rom_.

Nel 2021 venne sottoposta al test del dna una ragazza rom di nome, appunto, Denisa, che viveva in un campo in Calabria. [Il risultato fu negativo](https://notizie.virgilio.it/denise-pipitone-denisa-test-dna-1482474). Ora hanno scovato un'altra Denisa, questa volta in un campo di Roma, e l'hanno ugualmente [sottoposta a test del dna](https://www.lastampa.it/cronaca/2023/03/04/news/denise_pipitone_dna_su_una_ragazza_romana_di_origini_bosniache-12675405/). I cui risultati sono in grado di anticipare con assoluta certezza: negativi.

Perché, ecco, la seconda evidenza non è un'evidenza. È un pregiudizio, una schifosa calunnia che pesa su un popolo che ha subito lo sterminio nazista non meno degli ebrei, ma nei cui confronti è possibile qualsiasi forma di abuso. A spingere gli inquirenti verso la _pista rom_ è la circostanza che [una vicina di casa dei Pipitone](https://www.nanopress.it/articolo/denise-pipitone-dallavvistamento-della-guardia-giurata-alla-ragazza-bosniaca-come-nasce-la-pista-rom/442851/) "ricordatasi di aver avvistato alcuni nomadi al mercato, si era recata a cercarli nel loro insediamento sul lungomare San Vito, situato ad un km e mezzo dal centro della città. Scoprendo, così, che se ne erano andati". È quella fallacia che in logica si chiama _cum hoc ergo propter hoc_: scorgere arbitrariamente un nesso di causa ed effetto tra due eventi che sono semplicemente contemporanei. Il ragionamento è: 1) i Rom rubano i bambini, 2) è scomparsa una bambina, 3) e di seguito i Rom sono partiti, 4) _dunque_ i Rom sono partiti portando con sé la bambina.

È gravissimo - gravissimo, cazzo: gravissimo - che degli inquirenti si muovano partendo da questo pregiudizio razziale. Se anche una famiglia rom avesse rapito un bambino, questo non dimostrerebbe che _i Rom_ rubano i bambini. Ma Sabrina Tosi Cambini ha smontato sistematicamente il pregiudizio con il libro _La zingara rapitrice. Racconti, denunce, sentenze (1986-2007)_ (Cisu, 2008), esito di una ricerca dell'Università di Verona. I Rom _non_ rubano i bambini. Non solo. Si può dire che sia vero il contrario: sono i _gagè_ a rubare i bambini ai Rom. Legalmente, certo. Con una regolare adozione. Perché è facile che un bambino rom, a causa delle condizioni di vita, venga sottratto alla famiglia e dichiarato adottabile.
