---
title: "Come amore confonde i sentieri"
author: Antonio Vigilante
pubDatetime: 2023-02-06
tags: 
  - poesia residua
description: Come amore confonde i sentieri
---

Mi nascondevo in fondo alla mia casa   
in fondo alla mia casa a pianoterra  
in fondo alla cucina in cui dormivo  
insieme a mio fratello e mia sorella  
mi nascondevo e guardavo la porta  
col cuore che batteva che batteva  
e gli dicevo mio cuore ti prego  
non battere così ci troverà  
ma giungeva il rumore ed era come  
se il mondo sospendesse il suo respiro  
e m'inghiottisse giù con quella mano  
orribile che apriva la finestra  
e mi prendeva in fondo alla cucina  
e più non ero me più non avevo  
un posto al mondo in cui dire io sono  
o pronunciare la parola ancora  
o pronunciare la parola madre  

nel buio stavo solo con me stesso  
preso da quella mano che era mia.  

Una volta mi presero - ero ancora  
in fondo alla mia casa a pianoterra -  
e mi portarono in un altro fondo  
una caverna questa volta: ed umida  
e mi tennero lì per qualche tempo  
finché qualcuno più attento degli altri  
prese ago e filo e mi cucì le palpebre.  

Mi piaceva la vita con le palpebre  
cucite avevo un mondo dentro me  
ed era meglio di via Tiro a Segno  
crescevano giganti i tulipani  
e i soldati crociati li coglievano  
e tornavano a casa raccontando  
di come amore confonde i sentieri.  
