---
title: "Due libri di Milo De Angelis"
author: Antonio Vigilante
pubDatetime: 2023-03-18
tags:
 - Milo De Angelis
 - poesia
description: La traduzione del "De Rerum Natura" e "Linea intera, linea spezzata".
---

Il _De Rerum Natura_ di Lucrezio tradotto da Milo De Angelis (Mondadori, Milano 2022), uno dei maggiori poeti italiani, era da tempo nell'elenco dei libri da leggere. È arrivato ora il suo tempo, insieme alla traduzione dei primi quattro libri del poema di Roberto Herlitzka (La nave di Tesero, Milano 2019). Quest'ultima è un'operazione singolare: un Lucrezio non solo tradotto in endecasillabi (come nella classica traduzione di Alessandro Marchetti), ma reso con un linguaggio anacronistico, bisognoso a sua volte, si direbbe, di traduzione. Per averne un saggio:

> Ora io debbo precorrere a quella  
che figne altrui percossa in tal dettame  
anzi che da ’l mio vero ti disvella. (I, 502-504)

La traduzione di De Angelis è agli antipodi. La sua lingua è chiarissima, elegante, piana. Lucrezio è reso leggibile come capita in poche altre edizioni italiane. Ma appare una traduzione più in prosa che in poesia. I versi sono talmente lunghi, da costringere il povero impaginatore della Mondadori a fare salti mortali con la crenatura.<!--more-->

Di De Angelis ho letto anche l'ultima raccolta poetica, _Linea intera, linea spezzata_ (Mondadori, Milano 2021). Libro intenso, in cui emerge con (pre)potenza, man mano che si procede, il tema della morte. Mi ha colpito, tra le altre, questa _Filastrocca del nome perduto_:

> Nel buio di un mattino te ne andrai anche tu  
e scorderai le tue mani le tue frasi le tue  
estati di poesia e allora te ne andrai  
nel buio di un mattino e non dirai più  
il tuo nome il tuo respiro il tuo gemito non  
studierai più la metrica del tuo dolore e tra poco  
ce ne andremo anche noi nasconderemo  
i nostri volti i nostri versi i nostri vani  
istanti di poesia affonderemo  
nella lingua morta affonderemo  
nell’acqua passata affonderemo in un punto  
qualsiasi dello Scrivia e non diremo il nostro  
nome il nostro respiro scritto in sillabe,  
non diremo, non  
diremo.

Leggendola, ho avuto l’impressione di aver già sentito qualcosa di simile, sia per il contenuto che per la forma. Ecco:

> Ce ne andremo, e il cielo sarà nero  
ce ne andremo una notte di dicembre  
e il cielo sarà nero ce ne andremo  
attraversando il silenzio a piedi nudi  
ce ne andremo correndo volando  
respiro della terra ce ne andremo  
deporremo le ali le ossa il sangue  
il trono dell’io il conforto degli angeli  
ce ne andremo nudi e senza nome  
come siamo venuti ce ne andremo  
senza nessun guadagno senza nessuna perdita  
ce ne andremo e sarà la cosa più naturale  
sarà acqua che scorre nel cielo nero  
la terra che respira che respira  
ce ne andremo dimentichi delle infinite vie di Montilengo  
ce ne andremo puri come le lumache della terra  
prenderemo la strada ad est e ce ne andremo  
mentre la buona gente sogna la felicità di domani  
in braccio al dolore di ieri ce ne andremo  
senza aver mai vissuto senza colpa  
– questa faccenda più non ci riguarda, mi dirai  
non ci ha mai riguardato, ti dirò –   
ce ne andremo volando camminando  
scivolando sciogliendoci nel cielo  
nel cielo steso sopra Montilengo  
nel cielo nero di dicembre ce ne andremo.

È una mia poesia da _Rima rerum_ (2008). È una poesia falsa, come sempre accade alla poesie. E credo che sia per questo che ho smesso di scrivere poesie. Perché poesia è quando scrivi "ce ne andremo" quando sai bene che no, non andremo da nessuna parte; ognuno si inoltrerà nei suoi labirinti, o più prosaicamente farà le sue strade e i suoi vicoli, fino a perdere il conto dei passi e a non ricordare più dov'è che voleva andare.


