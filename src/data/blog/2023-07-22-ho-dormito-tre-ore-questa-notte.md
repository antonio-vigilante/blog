---
title: "Ho dormito tre ore questa notte"
autor: Antonio Vigilante
pubDatetime: 2023-07-22
tags: 
  - poesia residua
description: "Ho dormito tre ore questa notte| 
fors'anche meno alle cinque ero sveglio|
e il seguito non so se sonno o veglia|
un breve sonno pieno di ricordi..."
---

Ho dormito tre ore questa notte  
fors'anche meno alle cinque ero sveglio  
e il seguito non so se sonno o veglia  
un breve sonno pieno di ricordi  
più che di sogni o almeno così pare  
all'ora convenuta ho messo su  
il mio-me la mia faccia la mia storia  
ed ho ricominciato tutto quanto.  
Cerc'ora di comprendere il qualcosa  
che fa di me un essere vivente  
e non una struttura di pneumatici  
un non troppo simpatico bibendum  
un povero attorello sussiegoso  
che si dimena sopra un palcoscenico  
con quel che segue. Sento dentro il vuoto  
e questa è proprio una frase del cazzo  
ci si aspetta ben altro da un poeta  
sia pure un poetucolo di quelli  
che vanno ai concorsucoli poetici  
di Maiolati Spontini o Rocchetta  
Sant'Antonio; sto male, tutto qui  
ed è cosa che sempre mi stupisce:  
posso dire che sto in qualche modo  
senza che questo mi distrugga? Posso  
essere in qualche modo senza essere  
un nulla? Posso sfuggire al mio vuoto?  
Perché sono e non sono, mi trascina  
la tristezza, mi svuota la mancanza  
mi fa sorridere il sole sui colli  
mi dà pace il pensiero della morte:  
quando avrò consistenza nel non essere.  
Vivo come uno strazio la presenza  
di me a me stesso, l'accadermi, il nome  
l'identità, la storia, the conundrum  
il tohu wa bohu che mi trattiene  
come un criceto nella sua gabbietta.

(22 luglio 2023.)
