---
title: Comenio e la religione della scuola
author: Antonio Vigilante
pubDatetime: 2012-12-23
tags: 
  - Comenio
  - educazione
  - scuola
description: Come nasce la scuola moderna.
---

Se si cercano le radici della _religione della scuola_, bisogna rileggere la _Didactica Magna_ di Comenio, opera che ha una importanza centrale nella nascita della pedagogia moderna.

Il ragionamento di Comenio è talmente semplice e lineare, che può essere distinto in punti.

_Primo punto_: "L'uomo, per divenire uomo, ha bisogno di essere educato" (è questo il titolo di un paragrafo della _Didactica Magna_). Per argomentare questo assunto Comenio evoca il caso di un bambino di tre anni disperso nei boschi, predecessore del più noto _fanciullo selvaggio dell'Aveyron_ che Jean Marc Itard cercherà di educare nella Francia dell'Ottocento. Anni dopo, racconta Comenio, fu ritrovato: era uno strano lupo di aspetto umano; solo dopo l'intervento dell'educazione riacquistò la posizione eretta ed imparò a parlare e ragionare. Dunque: ove manchi l'educazione, un bambino non acquisisce nemmeno le caratteristiche comuni della sua specie, come il linguaggio o la stazione eretta. E' difficile contestare questo punto. L'uomo è, per essenza, un essere che necessita di educazione. Il problema è _quale_ educazione.

_Secondo punto_: Per educare i figli non bastano i genitori, perché sono pochi coloro che hanno abbastanza tempo per occuparsi dell'educazione dei loro figli; per questo "con singolare avvedutezza si è introdotto da tempo il costume di affidare i figli a molte persone elette, segnalate per sapere e moralità, affinché li istruiscano" (Comenio, _Didactica Magna e Pansophia_, La Nuova Italia, Firenze 1952, p. 31).

_Terzo punto_: Occorre dunque che in ogni città, borgo o villaggio vi sia una scuola, e che questa scuola sia frequentata da tutti i bambini, siano ricchi o poveri, maschi e femmine. Questo perché tutti, quale che sia la loro condizione di nascita, "sono nati con il medesimo fine principale, di essere uomini, ossia creature razionali, signore delle altre creature, immagini vere del Creatore" (ivi, p. 34). Attraverso la scuola tutti potranno, "avvedutamente ammaestrati nel sapere, nella morale, nella religione, trascorrere utilmente la vita presente, e preparare degnamente l'altra vita" (_ibidem_).

Ma se tutti riceveranno la stessa educazione, la società non diventerà egualitaria? Che accadrà ai contadini che saranno istruiti quanto i nobili? Comenio tranquillizza i suoi lettori: accadrà semplicemente che saranno contadini pii, buoni ed operosi; nulla più. Con l'istruzione universale "Saprebbero tutti a che debbono mirare tutti gli atti e i desideri della vita; entro quali confini si debba procedere, _in che modo ognuno debba stare al posto suo_" (ivi, p. 37; corsivo mio).

Tiriamo le fila del discorso. Nessuno diventa uomo (o donna) senza l'educazione; l'educazione vera è quella data dalla scuola. _Nessuno dunque diventa davvero uomo (o donna) senza la scuola._ La scuola è l'istituzione che fa di un animale un essere umano. Le scuole sono "officine di umanità" (ivi, p. 38), "fabbrica di uomini" (ivi, p. 40). Di più: nell'ottica di Comenio, la scuola ha una funzione anche religiosa: educa ad essere pii ed a conquistarsi la salvezza eterna. Si può parlare dunque di _religione della scuola_ in senso pieno: la scuola è essenziale per la salvezza dell'anima. Questo vuol dire che tutti coloro che restano al di fuori della scuola sono da considerare ugualmente lontani dal sapere, dal bene e da Dio.

La scuola universale e gratuita impedisce che gli ingegni che si trovano presso i poveri "passino inosservati e si perdano, con grave danno per la chiesa e per lo stato" (ivi, p. 41). Essa ha dunque anche un compito di promozione sociale, ma limitato ai poveri particolarmente ingegnosi (i "capaci e meritevoli" della nostra Costituzione); a tutti gli altri, la scuola insegna a stare al loro posto. Con ogni evidenza, ha una funzione ideologica che è in linea con quella svolta per secoli dalla Chiesa cattolica. La scuola è fabbrica di esseri umani, ma non forgia tutti con lo stesso stampo: alcuni li fa classe dirigente, altri sudditi; alcuni li fa dominatori, altri dominati. Dominatori e dominati stanno, grazie alla scuola, in uno stesso cerchio culturale, che giustifica il domini dell'uno e richiede l'obbedienza e la sottomissione dell'altro. Fuori dalla scuola c'è un mondo selvaggio, una terra non arata nella quale possono crescere le cattive piante della ribellione e della rivendicazione egualitaria. Grazie alla scuola ognuno si fa prossimo al padrone quel tanto che basta per non ribellarsi - per non essere radicalmente altro da chi comanda -, ma non quanto è necessario per rivendicare un uguale ruolo sociale, a parità di cultura.
